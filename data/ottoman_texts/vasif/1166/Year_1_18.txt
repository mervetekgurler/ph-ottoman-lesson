Binâ-kerden-i Sadrıa„zam câmi„ ve tekye berây-ı fukarâ-yı Nakşibendiyye
Sadr-ı a‘zam Mustafa Paşa ibtigây-ı merzât-ı Hudâ zımnında bir câmi‘ ve fukarâ-yı Nakşibendiyye içün tekye binâsını kasd edüp, Hâşimî birâderi ‘Ali Efendi'nin medîne-i Ebî Eyyûb Ensârî kurbunda vâki‘ Otakçılar'da terk eylediği bağçesini iştirâ ve bin yüz altmış altı senesi cumâdelûlâsının yedinci günü619 hafr-i esâsa ibtidâ ve yüz yedi gün murûrunda emr-i binâ gayete resâ olup, tekye meşîhati zuhru'l-vâsilîn Şeyh Murâd-zâde ‘Ali Efendi'ye şart ve câmi‘ ve tekyeye kifâyet mikdârı evkaf rabt eylediklerinden gayri, nezâretlerinde ve âhar nezâretlerde vâki‘ ba‘zı mesâcid, harîkler takrîbi ile harâb ve mahallâtında vâki‘ cemâ‘at bu sebeble mübtelây-ı ıztırâb olmuşlar idi. Zikr olunan mesâcidin binâsı içün sarf-ı dînâr ve yevm-i karâr içün zuhr ü sevâb iddihâr eyledi.
„Azl ü nasb-ı Sadreyn ve ihsân-ı medd be-Kâdî-yi İstanbul
Mâh-ı şa‘bânın dördüncü günü620 Sadr-ı Rûm ‘Abdullah Efendi müddet-i ‘örfiyye-sin tekmîl ve Rumeli Pâyesi'yle sâbıka Sadr-ı Anadolu olan hâlâ Hekîm-başı Mehmed Sa‘îd Efendi o makam-ı refî‘ ile tebcîl olunup, Pîrî-zâde ‘Osmân Monla Efendi dahi bir sene-i kâmile Sadâret-i Anadolu'ya revnak-bahş-ı iclâl ve Rumeli Pâyesi'yle mukad-demâ makzıyyü‘l-âmâl olan Lütfullah Efendi yevm-i mezkûrda Anadolu Sadâreti'ne pâ-nihâde-i şeref ü ikbâl olup, İstanbul Kadısı ‘İvaz Paşa-zâde İbrâhîm Beyefendi'nin ‘âmiyâne tavrı ve ezikka vü esvâkı mütevâliyeten devri, mûcib-i tezâyüd-i kadri olduğuna binâ‘en, yevm-i mezkûrda altı mâh medd ile mahsûd-i nâs ve huzûr-i Âsafî'de ikrâmen bir sevb-i kakum kürk ilbâsıyla nâyil-i fahr-ı bî-kıyâs oldu.
