Ziyâfet-i Ağa-yı Yeniçeriyân be-Sadr-ı „âlî
Yeniçerileri ağaları taraflarından Sadâret-i ‘uzmâ ve Vekâlet-i kübrâ ile mübeccel olanlara ba‘de'l-‘id ziyâfet resm ü ‘âdet olduğuna binâ‘en, işbu şevvâlin onuncu hamis günü626 Ağa-kapusu'na müşârun ileyh da‘vet ve sâzende vü bâzende ile kesb-i ferah u behcet ve ba‘de'l-‘asr tenâvül-i ta‘âm ve ‘avdet hengâmında Yeniçeri Ağası tarafından müzeyyen bir re‘s esb ve hedâyâ-yı sâ’ire627 keşide-i sâha-i Sadr-ı vâlâ-makam kılınup, bu mukabelede Ağa-yı mûmâ ileyhe ilbâs-ı hil‘at ve Serây-ı Âsafâne'lerine ric‘at eylediler.
Fevt-i Mehmed Es„ad Efendi628 Şeyhulislâm-ı sâbık
Mesned-i Fetvâ'dan bilâ-sebeb tenzil ve bir müddet Gelibolu'da ikamet ile kuvây-ı râhat u huzûru ta‘til olunan Şeyhulislâm-ı sâbık Es‘ad Mehmed Efendi, tertil-i âyet-i sabr-ı cemîl ile muntazır-ı tahliye-i sebîl olmuşidi. Hakkında ‘afv-i Şehinşâhî ser-zede-i zuhûr ve İncir Köyü'nde ikâmetiyçün hatt-ı hümâyûn şeref-sudûr olup, o ‘allâme-i kurûm-i Rûm Âsitâne-i sa‘âdet'e kudûm edüp, birkaç mâhdan berü mizâcı münharif ve emâre-i mevt ‘ayn-ı basîretine münkeşif olup, işbu Şevvâlü'l-mükerremin onuncu hamîs gicesi629 lebbeyk-zen-i  da‘î-yi ecel ve vâsıl-ı rahmet-i Hakk-ı ‘azze ve cell oldu.
