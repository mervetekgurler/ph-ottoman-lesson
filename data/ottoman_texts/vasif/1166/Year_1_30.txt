Havâdis-i İran
Vücûd-i Nâdirî in‘idâmından sonra hânân-ı İrân miyânında vukû‘-i münâza‘a vü cidâl ve kûşe-be-kûşe zuhûr-i şûriş ü ihtilâl hasebiyle hânân beyninde Zend Kerîm ve Mustafa Hân ve Âzâd Hân kuvvetlü bulunup, mühâreşe vü münâveşeden hâlî olmamışlar idi. Bu def‘a dahi Zend Kerîm şehzâdeyi istıshâb eden Mustafa Hân ile tarh-ı kur‘a-i kârzâr ve Mustafa Hân'a galebe ile cem‘iyyetini târ ü mâr eylediğini, Hân-ı mezbûr hukuk-i kadîmesi olan Âzâd Hân'a inhâ ve ahz-ı sâr ü intikamını recâ edüp, Hân-ı mezkûr dahi yalnız ahz-ı sâr kasdında olmayup,  mülket-i İran'ı istîlâ öteden berü semîri zamîri olduğundan, tahsîl-i maslahateyn zımnında Hemedân'a doğru teveccüh etmişidi. İsfend-âbâd nâm mahalde iltikay-ı ferîkayn vuku‘ bulup, Âzâd Han'ın sadmesine tehammül edemeyüp, Kerîm Hân'a rûy-i şikestegî vü inhizâm be-dîdâr ve Perî Kal‘ası'na ‘inân-rîz-i ılgar olup, i‘timâd etdiği askerden bir mikdârını ifrâz ve hıfz-ı kal‘ayı sipâriş ile misâl-i mürg-i şikeste-bâl Isfahan'a pervâz edüp, ordugâhında olan cebehâne ve mühimmât ve sâ’ir tedârükât Âzâd Hân'a nasîb olumuşidi. Kerîm Hân, Kacar Mehmed Hân'dan istimdâd ve cem‘-i ecnâd üzere olup, Âzâd Hân dahi Perî Kal‘ası'nı muhâsara ve top ve humbara ile âgaz-ı müşâcere eylediğini Bağdâd Vâlîsi Vezîr Süleymân Paşa'ya tahrîr ü inhâ eylediğinden gayri, Musul hudûdunda vâki‘ Sincar Dağı sa‘bü's-sülûk bir mahal olup, Yezîd tâyifesine mesken ve lusûs u eşkıyâya mek-men olup, ekser-i eyyâm Bağdâd ve Musul miyânında olan câddeye nüzûl ile ebnây-ı sebîli katl ü i‘dâm ve emvâl ü eşyâlarını iktisâm ederler idi. Bağdâd vâlîleri ba‘zan bi'n-nefs ve ba‘zan sevk-i asker ile te’dîblerine ihtimâm ü dikkat ve bir müddet ne hâl ise o havâlî âsûde-i mekr ü mel‘anetleri olup, ancak tıynet-i habîselerinde merkûz olan şeytanet zâ’il olmayup, yine kâr-ı kadîmlerine rücû‘ ve nehb ü garete şurû‘ ederler idi. Bu esnâda tâ’ife-i mezkûrenin fesâdı gayete resîde olup, tedmîr ü istîsâl ile taht-ı râbıtaya idhâlleri lâzım geldiğinden, Bağdâd Vâlîsi müşârun ileyh cem‘-i ‘asâkir ve tertîb-i mü-himmât ü zehâyir ile Bağdâd'dan hareket ve Kerkük Sahrâsı'na nasb-ı hıyâm-ı savlet eylediğinde, tâyife-i mezkûreye havf ü haşyet târî olup, birkaç kabîlesi taleb-i emân ile dâmen-gîr-i Vezîr-sütûde-tedbîr olup, üç bin hâneleri Mardin toprağında iskân olunmak şartıyla istîmân etdikden sonra, kabâyil-i mezkûreden tehallüf edenlerin sûret-i nizâmlarını rağbeten ev rahbeten istihsâl kasdıyla müşârun ileyh cebel-i mezkûr dâmenini ma-hatt-i rihâl-i ibtâl-i ricâl edüp, zikr olunan eşkıyâ muhârebeye ikdâm ve berü tarafdan dahi üzerlerine hücûm ü iktihâm ve ekserîsi katl ü i‘dâm olunup641, birkaç palangaları teshîr ve nisvân ü sıbyânı esîr ve üç yüz kadar ru‘ûs-i maktû‘aları Der-i devlet'e tesyîr ve o havâlî nizâmına devâm verdiğini mufassal tahrîrâtıyla ifâde vü ifhâm etmekle, müşârun ileyhin tabaatında olan cevher-i celâdet iktizâsıyla kutr-i Irak'da  olan şûriş ü ihtilâli izâle ve niçe kerden-keşân kabâyili semt-i itâ‘at ü inkıyâda imâle eylediğinden gayri cebel-i mezkûrda olan kabâyil-i muhtelefetü'l-edyânın bâzû-yi iktidârlarını seyf-i siyâsetle tevhîn ve fukarâ-yı ra‘iyyet ve ebnâ-i sebîli te‘mîn eylemesi, hakkında isticlâb-ı sunûf-i mekârim-i Şâhâne'yi îcâb edüp, semmûre-duhte bir sevb hıl‘at ve ma‘iyyetinde olan ru‘esây-ı kabâyil ve Kürdistân beylerine ilbâs içün müte‘addid hil‘atler irsâliyle kadr ü i‘tibârı terfî‘ ve istihsânı hâvî tarafına irsâl-i tevkı‘olundu.
