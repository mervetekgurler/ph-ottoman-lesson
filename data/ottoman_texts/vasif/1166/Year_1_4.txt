Tevcîhât-ı „ilmiyye
Mısr-ı Kahire Kazâsı sâl-i mezkûr cumâdelâhıresi gurresinden596 zabt şartıyla sâbıka Haleb Kâdısı Mehmed Emîn Efendi'ye ve Galata Kazâsı, yine târîh-i mezkûrdan597 İbrâhîm Efendi'ye ve Halebü'ş-şehbâ Kazâsı, kezâlik târîh-i mezbûrdan598 Kara Çelebi-zâde Derviş Mustafa Efendi'ye ve İzmir Kazâsı recebü'l-ferd gurresinden599 mutasarrıf olmak şartıyla fuhûl-i ‘ulemâdan Akkermânî Mehmed Efendi'ye ve Yeni-şehir Kazâsı, târîh-i mezbûrdan600 Mehmed Rızâ Efendi'ye tevcîh ü ihsân ve sunûf-i ‘avâtıf-ı şâhâne ile cümlesi ferhân kılındı.
Mîr-i mîrân-şüden-i Ser-çavuşân-ı Dîvân-ı hümâyûn ve tevcîhât-ı sâ’ire601
Bir müddetden berü Çavuş-başı olup, fi'l-asl maskat-ı re’s olan Bosna'da vukû‘ bulan ihtilâle nizâm vermek üzere ‘unvân-ı mezkûr ile o cânibe me‘mûr olan Mehmed Ağa, rızây-ı devlete muvâfık harekâta mazhar ve Bosna taraflarında olan ihtilâlâtı def‘ ile şâyân-ı nazar-ı iksîr-eser olup, işbu saferu'l-hayrın üçüncü günü602 rütbe-i Mîr-i mîrânî'ye ıs‘âd ve Bosna Eyâleti ile manzûme-i ikbâli müstezâd kılındı. Münhal olan Çavuş-başılık ile Dergâh-ı ‘âlî kapucu-başılarından olup, hâlâ Sipâh Ağası Aydın Mu-hassılı ‘Abdullah Paşa-zâde el-Hâc ‘Abdullatif Bey mâh-ı mezkûrun yirmi altıncı günü603 mükerrem ve Sipâh Ağalığı'yle Kapucular Kethudâsı vekîli Ser-bostâniyân-ı sâbık el-Hâc Hüseyin Ağa'nın dâyire‘-i ihtişâmı muntazam oldu. Yevm-i mezkûrda Darb-hâne Emâneti mutasarrıfı ‘Abdullah Efendi'ye ve Matbah-ı ‘Âmire Emâneti, mutasarrıfı Mehmed Emîn Ağa-zâde Hüseyin Ağa'ya ve Gümrük Emâneti, es-Seyyid İshak Ağa'ya ve Masraf-ı Şehriyârî Kitâbeti, mutasarrıfı İbrâhîm Efendi'ye ibka ve dağdağa-i ‘azl-i nâ-be-hengâmdan cümlesi vâreste vü rehâ kılındı.

1
2
3
4
5
6
7
8
9
10

