İhsân-ı Vezâret be-Kapudan Mehmed Paşa
Mukaddemâ deryâya Kapudan ve bahr-ı bî-pâyân-ı Hakk'a galtân olan Süleyman Paşa'nın necl-i necîbi Mehmed Beyefendi fi'l-asl ümerâ’-i deryâdan olup, âsâr-ı istihkak nâsıye-i hâlinde be-dîdâr olduğundan, bir zemân Tersâne Kethudâlığı'nda istihdâm ve ba‘dehû Deryâ Kapudanlığı inzımâmiyle dâhil-i dâyire-i Mîr-i mîrân-ı kirâm olmuşidi. Vezâret'e liyâkati tavr u hareketinden ma‘lûm ve umûr-i Donanma-yı hümâyûn'da ibrâz-ı me‘âsir-i cemîle eyleyeceği mebâdî-yi hâlinden meczûm olduğundan, hakkında nazar-ı ‘âtıfet-i Cihânbânî erzânî kılınup, şehr-i mezkûrun yirmi ikinci hamîs günü604 kapuya da‘vet ve menkib-i istihkakına ilbâs-ı ferve-i Vezâret kılınup, iki günden sonra yâverî’-i nesîm-i Tevfik ile Donanma-yı hümâyûnu alup, Ak-deniz'e doğru bâdbân-güşây-ı ‘azîmet oldu. Müşârun ileyh sâbıka Sadr-ı a‘zam ve câme-i vücûd-i bihbûdu tırâz-ı me-lekiyyet ile mu‘allem olan605 zât-ı mükerrem olup, el-yevm çeşme-sâr-ı hayâtdan müte-reşşif-i zülâl-i zindegânî ve harmen-i ‘ömr-i ‘azîzden dâne çîn-i kısmet-i Rabbânî'dir.
