Tetimme-i ahvâl-i İrâniyân
Bâlâda zikr olunduğu vech üzere Peri Kal‘ası'nda mütehassın Zend Kerîm askeri, Âzâd Hân'ın muhâsara ve tazyikına tâkat getüremeyüp, sıyânet-i nefs ve mallarını takdîm ve istîmân ile kal‘ayı teslîm  eylediklerinde, Âzâd Hân kal‘a muhâfızı olan Şeyh ‘Ali Hân ile Mehmed Hân'ı i‘tikâl ve Kerîm Hân'ın ‘ıyâl ve mü-te‘allikâtlarıyla Rûmiyye Kal‘ası'na irsâl ve muhâfazalariyçün beş altı yüz süvârî ve bir iki hân ta‘yîn ve hazm ü ihtiyâta ri‘âyet eylemelerini tenbîh ü telkin ve kendüsü dahi Isfahan'a ‘azîmet ve bilâ-müzâhim zabt-ı memleket etmişidi. Bu hâl ile me‘mûr-i muhâfaza olanlar Âzâd Hân'ın mülküne duhûl ve Afşâr toprağında Taş-keşân nâm mahalle vusûllerinde, müvekkillere emniyet hâsıl ve civârda vâki‘ kurâya teferruk ile ‘îş ü ‘işrete müştağil olduklarından gayri askere baş ve Kızılbaş beyninde ‘Alem Hân ismiyle inti‘âş eden şahsın dahi çadırında mest-i mey-i nâb ve üftâde-i sadme-i hâb olduğunu mukayyed ve mağlûl olanlar ihsâs edüp, bir takrîb dest ü pâların kuyûd u iğlâlden tahlîs ve miyânelerinde ‘ahd ü peymânı tersîs edüp, ‘Alem Hân'ın çadırına ‘azîmet ve merkumu katl ve ellerine geçen ecnebîleri hân-ı maktûle vasl ile piyâdelerini atlandırup, karyelerde olanların ba‘zısını tergib ve ba‘zısını terhîb ile cem‘iyyetlerine idrâc ve He-medân'a rucû‘ ve etrâfını taht ü târâc eylediklerinden gayri, Zend Kerîm hevâdârların-dan ‘Alimerdân Hân o havâlîye karîb bulunmağla, kazıyyeyi merkuma ihbâr ve istizhâr etmeleriyle, Hân-ı mezbûr dahi cem‘iyyete dâhil ve sevâd-ı cem‘iyyetleri beş altı bin piyâde ve süvârî derecelerine vâsıl olup, bu haber-i bârid Âzâd Hân'a vârid oldukda, altı yedi bin asker ta‘yîn ve Yezdicerd'e yakin mahalde hasmeyn birbirin görüp, ahadühümâ âhara havâle-i şemşîr-i hışm ü kîn etmeleriyle, Âzâd Hân askeri mağlûb ve müdemmir ve Zendîler nâyil-i fevz ü zafer olduklarından gayri, Âzâd Han'ın askeri bunlar ile müt-tahid ve berâber olup, bu cihetle cem‘iyyetlerine kuvvet ü kesret ve hasımları tarafına za‘f ü kıllet târî olup, el-yevm Âzâd Hân Isfahan'da ve Şeyh ‘Alikulihân Hemedân etrâfında ve Zend Kerîm Isfahân'a karîb mahalde asker cem‘iyle meşğûl olup, bundan sonra meşîme-i kazâ vü kaderden ne tevellüd edeceği ‘ilm-i beşerden hâriç olduğu mu-kaddimâtını Bağdâd Vâlîsi bast u temhîd ve sâ‘ir serhadlerden vürûd eden ahbâr dahi müşârun ileyhi tasdîk u te‘yîd eyledi.
2 Rebî‘ulevvel 1167 = 28 Aralık 1753 Cuma. Metnimizde belirtilen gün ile bizim ilgili eserlerden istifade ile tespit ettiğimiz gün arasındaki farklılık, hilâlin görülmesinden kaynaklanmış olmalıdır.
