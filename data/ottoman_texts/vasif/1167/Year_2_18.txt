Huzûr-i sâye-i Kird-gârî berây-ı hatm-i Sahîh-i Buhârî der-Câmi„-i Ebi'l-Feth
Mustağrak-i rahmet-i Rabbânî îbn Hacer Askalânî Buhârî-yi şerîf şerhi mukaddimesinde ba‘de Kitâbillâh esahh-i kütüb olan kitâb-ı mezkûrun fezâyilini ta‘dâd ve ezcümle mümkinât-ı umûrdan ne makûle emrin inkızâsı talep ve irtiyâd olunup, safvet-i kalb ve tahâret-i kâmile ile kırâ‘et olunur ise husûl-i murâd mücerreb-i ashâb-ı i‘tikad olduğunu îrâd ve ba‘zı ehl-i kulûb bu keyfiyyeti ‘arz-ı huzûr-i Şehriyâr-ı vâlâ-nijâd et-mişidi. Merâyâ-yı kulûb-i pâkîze-dilân kabil-i intibâ‘-ı suver-i ma‘kulât olduğundan bu kavl-i mu‘teber tab‘-ı Hüdâvendigârî'ye eser655 etmekle, memleket-i vesî‘u'l-ercâyı Dev-let-i ‘aliyye'den şûriş ü inkılâbâtın def‘i ve sekene-i Âsitâne-i sa‘âdet'e min ciheti'l-feyz ve'l-bereke fâyide vü nef‘i cezmiyle Hâkan-ı îskender-makam ‘ale'd-devâm Buhârî-yi şerîf kırâ‘et olunmasını iltizâm buyurup, hattâ Ayasofya'da vâki‘ kitâbhâneleri kurbunda ‘ale's-sabâh bir meclis-i hâfil in‘ikadıyle kitâb-ı mezkûrdan yevmiyye birer cüz‘ kırâ‘etini tertîb ve Buhârî-hânları vezâyif-i mu‘ayyene ve revâtib-i mukannene ile tatyîb buyurmuşlar idi. Bu eser-i pür-bereket Ebu'l-feth ve'l-megazî Sultân Mehmed Hân Gazî Câmi‘-i şerifine sirâyet ve o mahalde dahi Buhârî şerîf kırâ’et ve bu esnâda hatim du‘âsı olduğunu rivâyet eylediklerine binâ’en, du‘âda bulunmak ve feyz ü bereket-i hatm ile hisse-yâb olmak niyyet-i hâlisasıyle işbu cumâdelûlâ evâyilinde656  Hüsrev-i Dârâ- dürbet zikr olunan câmi‘-i şerîfe ‘azîmet ve sâlât-ı zuhru cemâ‘atle edâdan sonra karî Sahîh-i Buhârî hatim du‘âsına mübâşeret edüp, o meclis-i ‘amîmü'l-feyzden istic-lâb-ı yümn ü bereket ve lâzım gelenlere bezl ü ihsân ve bahren Serây-ı ‘âlîlerine tevcîh-i veche-i ‘izz ü şân eylediler.
