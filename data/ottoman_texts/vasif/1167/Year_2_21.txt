Vefât-ı Halîl Efendi ez-meşâhîr-i ricâl
Kibâr-ı hâcegândan Emîn-i Matbah-ı sâbık Halîl Efendi, dekkâkatü'r-rikâb olan ‘illet-i şeyhûhat ile bir zemândan berü üftâde-i pîçiş-i ıztırâb iken, işbu cumâdelûlâ evâhırında663 dâr-ı fenâdan rihlet ve ‘azm-i cânib-i âhiret eyledi. Mûmâ ileyh Kayseri-ye'de mütevellid olup, Âsitâne-i sa‘âdet'e vürûdunda zümre-i teberdârâna ittısâl ve bir takrîb Şehîd ‘Ali Paşa'ya çatup, ihrâz-ı evvelîn-i pâye-i ikbâl etmişidi. Sevk-i tâziyâne-i himmet-i merhûm ile esb-i emeli tîz-rev ve katâr-ı hâcegâna iltihâk ile Emîn-i cev olup, ba‘dehû Emânet-i Matbah-ı ‘Âmire ile tahsîl-i bülga-i iftihâr ve tenâvüb ü tekerrürden nâşî Matbah Emîni şöhretiyle nâm-dâr olup, giderek sâ’ir664 menâsıba dahi nâyil ve kes-ret-i hadem ü haşem ile müşârun bi'l-benân-ı emâsil olmuşidi. Ve eyyü na„îmin lâ yü-keddirühu'd-dehr665 mefhûmu üzere ikbâl ve tereffühüne isâbet-i ‘ayn vâki‘ olup, memleketine nefy ü iclâ ve müddet-i medîde ikâmetle tahkir u izdirâ666 olunup, Sadr-ı esbak Hasan Paşa ile ülfeti ve hakkında sâbıka-i ‘inâyeti olmak takrîbi ile mûmâ ileyhi ıtlâk ve necm-i bahtını neyyir-i himmetiyle işrâk etmişidi. Bundan sonra Büyük Rûznâme ve Defter Emâneti ile imrâr-ı evkât ve târîh-i mezkûrda667 vefât eyledi. Mûmâ ileyh mu‘âsırı bulunan ricâl-i devletin nâmdârı ve bezl-i vücûd ve ri‘âyet-i hukuk u ‘uhûd ile sâhib-i iştihârı olup, ‘ulemâya muhibb ve meveddet-i ehl-i ‘irfâna mükibb olup, hânesi fî külli yevm velîme cem‘iyyeti gibi izdihâm üzere olup, sofra-i ni‘meti bây ü gedâya mebzûl ve kand-i mükerrer sohbetinden herkes mütelezziz olduğu menkuldür. Sinni-yi ‘ömrü mi‘e-i kâmileden zâ‘id ve füshat-i ecel ile cihândan kâm almış bir pîr-i mâcid idi. Merhûmun hâcegândan Cebecîler Kitâbeti derecelerine vâsıl bir oğlu olup, merhûm Râ‘if İsmâ‘îl Paşa hemşiresini âverde-i hibâle-i izdivâc ile karîn-i ibtihâc olup, pederinin ba‘zı mehâsinini tezkîr ve nâsdan celb-i rahmet ile kabrini tenvîr eyler idi. O dahi karîbü'l-‘ahdde fevt ve zebûn-i ser-pençe-i mevt oldu.
