Zikr-i nüzûl-i sefine-i üç anbarlı
İki buçuk seneden berü sâha-i Tersâne'de inşâsına sarf-ı nîrûy-i himmet kılınan üç anbarlı kalyon tekmîl ü âmâde olduğuna binâ’en, işbu recebü'l-ferdin dördüncü hamîs günü1 Şehriyâr-ı deryâ-nevâl Tersâne-i ‘âmire'ye teveccüh ve ikbâl buyurup, mukaddemce muntazar-ı kudûm-i şeref-lüzûmları olan Sadrıa‘zam ve Kapudan Paşa'yı iltifât-ı Şâhane'leriyle tatrîb ve anlar dahi kad-hamîde-i ta‘zîm olarak zımnen icrây-ı resm-i terhîb etdikden sonra ‘Ankây-ı Bahrî nâm kalyonda ferş ü ihzâr olunan mahalle dek hidmet-i bagal-gîrî şerefiyle kesb-i iftihâr ve ‘avdet ve mahalli mahsûslarında karar etmişler idi. İhtiyâr olunan vakt-i mes‘ûd hulûl ve ‘alâ mâ-cerâ'l-  ‘âde tahsîl-i emr-i nüzûl ‘akıbinde o cebel-i râsih ve o ‘ilm-i bâzıha yol verilüp, fazl-ı Bârî ve him-met-i Tâcdârî'yle ber-vech-i sühûlet me‘vâsı olan deryâya duhûl edüp, zihn-i Şâhâne'den sünûh eden nüvîd-i fütûh ile tesmiye ve zebh-i karâbîn ve ikdâr-ı fukarâ vü mesâkîn resm-i şükrânesi te‘diye kılındıkdan sonra, Kapudan Paşa'ya ve Tersâne Emîni olan Bekir Efendi'ye ve sâ’ire2 mu‘tâd üzere hil‘atler ilbâs olunup, bu aralıkda Tersâne Mi‘mâr-başısı Sâlih Halîfe, oğlunun müderrisliği içün hâzır etdiği ‘arz-ı hâlini takdîm ve kalyon-i mezkûrun ibtidâ ve intihâsında dûçâr olduğu ıztırâbı girye-i gelû-sûz ile ‘arz u tefhîm edüp, niyâzı müsâ‘ade-i hümâyûna karîn ve oğlu mezkûr hatt-ı şerîf ile min ihde'l-müderrisîn olup, bundan sonra o Şehriyâr-ı Dâr[a] gulâm filika-süvâr-ı ihtişâm olarak Serây-ı hümâyûnlarına hırâm buyurdular.
