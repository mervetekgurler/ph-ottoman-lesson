İhrâc-ı Surre ve hareket-i Donanma-yı hümâyûn ve ziyâfet-i Mîrahûr-i Evvel be-Şehriyâr-ı rub„-meskûn
Şehr-i recebü'l-ferdin dokuzuncu hamîs günü3 fukarâ-yı Haremeyn'e tertîb olunan Surre-i hümâyûn, Emîn nasb ve ta‘yîn olunan Musâhib Sâlih Ağa'ya ber-vech-i mu‘tâd teslîm olunup, Üsküdar'a ‘ubûr ve birkaç gün zarfında tesviye-i umûr ve izhâr-ı sürûr ile kâfile-i hâccı istishâb ol savb-ı şeref-evbe şitâb eyledi. Donanma-yı hümâyûn'un Akdeniz'e doğru seyr ü hareketinin vakti tekarrub ve Kapudan Paşa dahi ‘azîmete te‘ehhüb etmişidi. Şehr-i mezkûrun on ikinci günü673 müşârun ileyh mersây-ı Tersâne'den fekk-i lenger ve Yalı-köşkü'ne çıkup, mu‘tâd üzere kürkünü ve Kapudanlar hil‘atlerini geyüp, Ak-deniz tarafına sefer eyledi.
Eyyâm-ı behâr hulûl ve Istabl-ı ‘âmire'de olan huyûl-i sâfinâtın çerâ-gâh-ı hâssaya ihrâçları vakti duhûl674 eylediğine binâ‘en, evâyil-i receb-i şerîfde mu‘tâd olan alay ile atlar ihrâç ve mahallerine rabt ile bir müddet reh-yâb-ı ilcâm u isrâc olduğunun altıncı günü Mîrahûr-i Evvel Emîn Ağa-zâde Sâdık Ağa tarafından Şehriyâr-sütûde-haslet kemâl-i ibtihâl u darâ‘atle da‘vet ve lutfen da‘vetine icâbet ve mîrahûrlara mensûb kasrı dil-nişîne sâye-endâz-ı şevket olmalarıyla istimâ‘-ı eganî ile kesb-i telezzüz-i rûhânî ‘akıbinde ihzâr ü tehyi’e olunan et‘ime-i şehiyye tenâvül olunup, ta‘âm hıtâmında Ağayı mûmâ ileyh müzeyyen bir esb-i sabâ-reftâr keşîde-i sâha-i tezellül ü iftikar  edüp, taraf-ı Mülûkâne'den kabûle karîn ve bir sevb-i semmûr ilbâsiyle hidmeti vâsıl-ı rütbe-i tahsîn olup, bundan sonra Şehriyâr-ı ‘atâ-pâş ‘âzim-i Sâhil-serây-ı Beşiktâş oldu.

1
2
3
4
5

