Binâ-yı kitâbhâne der-Serây-ı Galata
Âsitâne-i sa‘âdet'de ba‘zı kibâr mücerred terbiye ve iktisâb-ı me‘ârif içün eflâz-ı ekbâdları olan evlâdlarını hezâr niyâz ile Galata Serâyı'na çırâğ etdirdüp, leyl ü nehâr muhâfazadan ve hâllerini mülâhazadan sâlim olup, me‘ârifden behre-yâb olanları sevk-i kader ile Serây-ı cedîd'e alınup, fi'l-hakıka ekserî derece-i isti‘dâdlarına göre feyz-yâb ve gûnâ-gûn nân-pâre ile ilâ âhıri'l-‘ömr vâreste-i kayd-ı ihtiyâç ü ıztırâb olurlar idi. Ancak fakıru'l-hâl olanları tahsîl-i kitâba kadir olamayup, kitâbet ve kırâ’etde zahmet-keş ve kayd-ı isti‘âre-i kütüb ile hâli müşevveş olup, — âlât gerek etmeğe  tahsîl-i kemâlât” vefkınca istî‘dâdı var ise dahi fikdân-ı âlet ‘adem-i vusûl-i matlaba ‘illet olduğunu Pâdişâh-ı695 ‘Utârid-fıtnat nûr-i kerâmetle teferrüs edüp, Serây-ı mezkûrda bir kitâbhâne ve dershâne binâsını fermân buyurup, büyük oda mukabilinde bir mahall-i münâsib tahsîs ve esâsı tarsîs olunup, üç mâh zarfında itmâma karîn ve irvây-ı ‘attâş içün yemîn ve yesârında iki ‘aded çeşmesâr yapılup, dershâneye müderris ta‘yîn ve ta-lebe-i ‘ulûmun esbâb-ı tahsîlleri teshîl ü tehvîn ve fi'l-hakıka bir eser-i cemîl olup, Hâkan-ı zemânın defter-i hasenât ve cerâyidi a‘mâllerine serlevha ve ‘unvân olsa şâyândır.
