Salb-i sârik
Mi‘mâr Sinân Mahallesi sükkânından bir düzd-i çâlâk Sandal Bedestânı kurbunda bir kârgîr dükkân üzerine çıkup, kazma ile kubbesinin depe câmlarını şikest ve dükkâna inüp, bir mikdâr emti‘a der-dest etmişiken, bekçiler idrâk ve eşyâ-yı mesrûka ile dîvâna getürilüp, kazma boğazında dükkânın bir tarafına ‘ibreten salb ü ihlâk olundu. 
Teşrîfât-ı Tâcdârî be-ziyâfet-i Emîn-i Gümrük İshak Ağa
Hâlâ Gümrük Emîni İshak Ağa'nın Beykoz'da vâki‘ bağçesi, demîdegâh-ı sünbül ü nesrîn ve kasr-ı dil-nişîni nümûne-nümây-ı nigâr-hâne-yi çîn olduğuna binâ‘en, kesb-i neşât ve celb-i inbisât dâ‘iyesiyle Emîn-i mûmâ ileyh tarafından kemterâne da‘vet ve Pâdişâhâne icâbet olunmuşidi. Şehr-i mezkûrun onuncu günü699 Beşiktâş'dan şevket ü übbehetle hareket ve kasr-ı mezkûru makdem-i hümâyûnlarıyle reşk-sâz-ı gurfe-i cennet buyurup, sun‘-i Hüdâvendî-yi bî-misl ü mânende nigeh-endâz-ı seyr ü temâşâ ve nezâret ve letâfet-i ezhâr u çemenzâr ile gonçe-i tabî‘at-i hümâyûnları mutarrâ olup, ba‘de tenâvüli't-ta‘âm masîf-i700 Şâhâne'lerine sâye-endâz-ı ‘izz ü ihtişâm oldular.
