Nasb-ı Kethudâ be-Vâlide Sultân ve ba„zı vekayi„-i Devlet-i ebed-bünyân
Ağa-babası-zâde îbrâhîm Ağa dâ‘ire-i hümâyûna intisâbı sebebi ile mehd-i ‘ulyâ hazretlerine Kethudâ nasb olunup, Ayasofya Tevliyyeti ve Küçük Mîrahûrluk hidmeti dahi dûş-i sadâkatine tahmîl ve Mîrahûr-i Sânî Yedekçi Mustafa Ağa'nın mutasarrıf olduğu mukâta‘a re‘âyâsı, zulm ü gadrini tafsîl eylediklerine binâ’en, bi-tarîkı'n-nefy Edirne'ye tesbîl olundu. Cânibî dâmâdı Ahmed Efendi, Masraf-ı Şehriyârî Kitâbeti ile dil-sîr-i ni‘met-i rağbet ve teberdârlardan Îbrâhîm Efendi, Dâru's-sa‘âde Ağası Kitâbeti ile lâbis-i hil‘at ve selefi mukâta‘a-i Haremeyn ile nâyil-i re‘sü'l-mâl [ile] tesliyyet oldu. Îmâm-ı Evvel-i Sultânî ma‘zûl ve Îzmir Mevleviyyeti ile nâyil-i e‘azz-i me‘mûl olup, Sânîsi, Evvel ve Ağa Câmi‘i Îmamı, Îmâmet-i Sâniye ile mübeccel olup, ba‘zı musâhib ve bî-zebân ve sâzende ve hânendegân teceddüd-i nevbet-i saltanat sebebi ile dâ‘ire-i hümâyûndan istiskal ve ba‘zısı hânesinde ve ba‘zısı Serây-ı ‘atîk'de ikâmet etmek bâbında ısdâr-ı misâl olunup, musâhiblerin ba‘zısı dahi kifâyet mikdârı me‘âş havâlesiy-le cânib-i Mısır'a irsâl olundu.
Re‘âyâ ve ehl-i zimmet bir zemândan berü tecâvüz-i had ile elbiselerine zînet verdikleri ve Îslâm'a mahsûs siyâb ile bî-edebâne hareket eyledikleri ma‘lûm olup, tâyife-i mesfûreye tavr-ı kadîmleri üzere ta‘yîn-i siyâb ve mürtedi‘ olmayanları müstehakk-ı darbu'r743-rikâb olmak evâmiri, lâzım gelenlere tenbîh ü işrâb olundu.
Baş-bâkıkulu744 olan Mollacık-zâde ‘Ali Ağa ma‘zûl ve Sayda Vâlîsi'ni Kayseriy-ye'ye getürmek ve o havâlîde müctemi‘ olan mâl-ı mîrîyi tahsîl etmek me‘mûriyyeti ile ‘âzim olup, mansıbına ‘Îvaz Paşa-zâde ‘Ali Bey menkul oldu.
Matbah-ı ‘Âmire Emîni Kesriyeli Kethudâsı Mehmed Efendi dahi makâmından dûr ve Sadr-ı esbak ‘Abdullah Paşa dâmâdı Mustafa Bey, Matbah Emâneti ile mesrûr oldu.
