 Vaz„-ı kütüb be-kitâbhâne-i Serây-ı Galata
Bâlâda tahrîr olunduğu vech üzere Galata Serâyı'nda binâ olunan kitâbhâne hıtâm bulup, rutûbeti zâyil ve ‘adem-i te‘sîr-i belel muhâtarası hâsıl olup, fünûn-i mü-te‘addideyi şâmil tertîb olunan kütüb-i nefîse, sene-i mezkûre muharreminin ikinci sebt günü717 sepedlere vaz‘ olunup, sandallar ile Tophâne İskelesi'nden ihrâc olundukda, Galata Ağası mecmû‘-i teberdârân ve zâbitân ile icrây-ı resm-i istikbâl ve kütüb-i mezkûreyi alay ile kitâbhâneye îsâl eylediler. Silahdâr-ı hazret-i Şehriyârî ‘Ali Ağa ve Kitâb-hâne hocası Muhaddis Mehmed Efendi ve Üç Oda hocaları ve Şeyhu'l-kurrâsı ve Haremeyn Müfettişi ve mütevellî ve kâtibi ve derse ta‘yîn olunan otuz nefer hulefâ ve Enderûn gılmânı ve bîrûn ve derûn-i kitâbhânede ictimâ‘ ve tilâvet ile bed‘ olunan ‘aşr-ı Kur‘ân-ı ‘azîmu'ş-şânı gûş-i cân ile istimâ‘ ‘akabinde, kitâbhâne hocası Tefsîr-i Beyzâvî'den718
Fâtiha-i şerîfe tefsîrine başlayup, neşr-i dürer-i me‘ânî ve keşf-i esrâr-ı mesânî edüp, du‘âya âgâz ve sâhibü'l-hayrâta dergâh-ı ulûhiyyetden meded ü tevfîk niyâz eyledi. Kitâbhânenin yemîn ü yesârında olan çeşme-sârın lülelerinden icrâ olunan şerbet-i sük-ker ile hâss u ‘âmm şîrîn-kâm varup ve erbâb-ı vezâyife ber-vech-i pîşîn muharrem aylığı verilüp, cümlesi du‘ây-ı bekâ-yı ‘ömr-i Şehinşâhî'yi zebân-güzâr-ı devâm eylediler.
