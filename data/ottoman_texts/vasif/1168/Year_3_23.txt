Ceng-i Ca„fer Bey bâ-sefâyin-i Malta ve mansûr-şüden-i mîr-i mûmâ ileyh
Fırkate  Kapudanlarından Kızıl-hisârî Ca‘fer Bey, kendi mâlından bir kıt‘a sefîne inşâ ve iki yüz yetmiş kadar merd-i tüvânâ derûnuna teşhîn ü imlâ ile deryâya çıkup, i‘lâ‘-i kelime-i Mevlâ eder idi. Şehr-i rebî‘ulâhır751 evâsıtında752 deryada geşt ü güzâr eyler iken, Malta'nın üç kıt‘a sefâyinine râst gelüp, tarafeynden muhârebe vü mudârebeye ibtidâr ve ceyş-i İslâm kemâl-i ikdâm izhâriyle mazhar-ı nusrat-i cenâb-ı Perverdi-gâr olup, düşmen gemilerinin birini sûzân ve diğeri girîzân ve birini ahz ü zabt ve Âsitâne-i sa‘âdet'e getürüp, mersây-ı Tersâne'ye rabt eylediği ma‘lûm-i hümâyûn olmağla, ahz eylediği korsan sefînesiyle Sinân Paşa Kasrı pîşgâhına getürdilüp, igtinâm etdiği sefine takımıyla kendüye in‘âm ve sâlyâne-i kadîmine zamm ü terakki ile ikrâm olunduğundan başka, neferâtıyla iktisâm etmek üzere vâfir altûn ihsân ve dâ‘iye-i şevk u himmeti sad-çendân kılındı.
