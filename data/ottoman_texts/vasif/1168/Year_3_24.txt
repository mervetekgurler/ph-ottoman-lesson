Vefât-ı Nazîf Mustafa Efendi
Mûmâ ileyh birkaç günden berü derd-i cângâh-ı maraz ile mübtelây-ı enîn ü âh ve ‘âkıbet mütevârî-yi hâk-i siyâh oldu. Mûmâ ileyh Koca Mustafa Paşa'da sâkin Solak-başı'nın oğlu olup, fark-ı cevâhir ü a‘râz ve temyîz-i sevâd ü beyâz eyledikde, edeb ü me‘ârife verziş ve kesb-i kemâlâta gûşiş edüp, cüz‘iyyât-ı ‘ulûmu Müneccim Halîl Efendi'den tahsîl ve san‘at-ı kitâbeti mu‘âsırlarından ahz ü tekmîl etdikden sonra, dokuz sene kadar Boğdan'da Kâtib-i Dîvân ve nâ‘il-i servet ü sâmân olup, istîfây-ı hevâ vü heves ile Âsitâne'ye iyâb ve İbrâhîm Paşa devrinde Re’îsülküttâb olan Üçanbarlı Meh-med Efendi'ye intisâb ve bundan sonra Nuh Efendi'ye kesb-i te‘alluk ve himmetiyle zümre-i hâcegânâ telâhuk edüp, Tavukçu-başı dâmâdı el-Hâc Mustafa Efendi mesned-i Riyâset'e zînet-bahş oldukda, sâhib-i tercemenin kemâlâtını tahkik ve umûr-i mühim-mede istihdâm ile râbıta-i i‘tibârını tevsîk etmişidi. Sâhib-i Târîh Râşid Efendi, İran-zemîne Sefîr oldukda, mûmâ ileyhin hem-‘inân-ı murâfakat olmasını recâ ve bu hidmeti dahi edâ edüp, ‘avdetinde huzûr-i hümâyûnda ilbâs-ı hil‘at ve Anadolu Muhâsebeciliği ile hakkında icrây-ı şîme-i mürüvvet kılınup, bundan sonra Şehremâneti ile kâm-yâb ve çok geçmeden Kethudây-ı Sadr-ı vâlâ-cenâb olmuşidi. Devetdâr Mehmed Paşa Sadâret'den ma‘zûl ve yerine Mustafa Paşa mevsûl oldukda, kemâ fi'l-evvel makamıyla mübeccel ve müddet-i kalîleden sonra ma‘zûl  ve Edirne'ye nefy ile menkûb u mahzûl olup, Edirne'de olan rızk-ı maksûmunu tekmîl ve ‘âfv ü ıtlâk ile veche-i ‘azîmeti Âsitâne'ye tahvîl ve kethudâlığında iştirâ etdiği Siyavuş Paşa Serayı'na gelüp, kesb-i râhat etmeden işbu rebî‘ulâhır evâsıtında753 garîm-i ecel yedinde zebûn ve zâyik-ı şerbet-i raybe'l-menûn oldu. Mûmâ ileyh754 Şârih-i Mesnevî Sarı ‘Abdullah Efendi merhûmun akribâsından olup, müşârun ileyhe755 sûrî ve ma‘nevî nisbeti ve meşâyih-i Bayrâmiy-ye'den inâbeti olup, vaktinde olan ricâl-i Devletin ser-âmedî ve nahl-i kemâlât ve me‘ârifin berûmendi idi.
