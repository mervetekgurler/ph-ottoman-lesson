Habs ve ru’yet-i hisâb-ı Emîn-i Gümrük ve vekâyî„-i sâ’ire
Gümrükçü İshak Ağa'nın hisâbında halel ü dâd ve senedinde fesâd ü zelel mahsûs ve bu sebeble Baş-bâkı-kulu'na mahbûs olup, Rûznâmçe-i Evvel Behcet Efendi ve ba‘zı küttâb hesâbına me‘mûr ve ol bâbda emr-i ‘âlî şeref-sudûr oldu. Etibbây-ı Hâssa'dan Çelebî772 Mustafa Efendi, öteden berü nabz-gîr-i etrâf ve dânây-ı mizâc-ı eşrâf olduğuna binâ‘en, tertîb etdiği ma‘cûn sa‘y ü ‘amel-i muvâfık-ı tabî‘at-ı emel olup, işbu Cumâdelâhıre evâhırında773 dâhil-i silsile-i müderrisîn-i kirâm ve Riyâset-i etıbbâ ile terkîb-sâz-ı eczây-ı merâm olup, selefi Hayâtî-zâde Kethudâsı Sa‘îd Efendi'nin Gelibolu'da ikameti irâde ve fi'l-hâl me‘mûr olduğu mahalle firistâde olundu. Mahdûm-i Sadr-ı seniyyü'l-menâkıb Mîr Mehmed Galib, Küçük Mîrahûrluk ile ihrâz-ı ehass-ı774 metâlib eyleyüp, Abaza Mehmed Ağa dahi Türkmân Ağalığı'yla bekâm ve sâbıka Kethudâ Kâtibi Kayseriyyeli ‘Ali Efendi bu def‘a dahi kitâbet-i mezkûrede istihdâm olundu.
„Azl-i Kapudân-ı deryâ Vezîr Mehmed Paşa ve nasb-ı Karabâğî Süleymân Kapudan ve ıtlâk-ı Vâlî-yi Cidde Vezîr Bekir Paşa
Kapudâne olan Süleymân Kapudan'ın fenn-i deryâda olan mehâreti ve tekâdüm-i zemân ile ahvâl-i Tersâne'ye ‘ilm ü ma‘rifeti, mûcib-i hurûş-i yemm-i ikbâl ü rif‘ati olup, târîh-i mezkûrda Mîr-i mîrânlık ile deryâya Kapudan ve selefi Vezîr Mehmed Paşa nefy tarîkıyle İstanköy'e revân olup, sâbıka Cidde Vâlîsi Vezîr-i pîr ve düstûr-i  rûşen-i zamîr olan Bekir Paşa bir müddetden berü ‘Alâ‘iyye'de ikamet ve devâm-ı Devlet du‘âsına muvâzabet üzere olup, pîrliğine hürmet ve Âsitâne'ye gelüp, şeref-i iz-divâcıyle iftihâr eylediği Safiyye Sultân-ı ‘aliyyetü'ş-şân serâyında meks ü râhat etmek üzere tahsîl-i izn ü ruhsat eyledi.
