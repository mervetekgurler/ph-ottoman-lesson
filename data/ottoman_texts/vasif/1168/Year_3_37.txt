Vefât-ı „Abdullah Paşa Mîr-i mîrân-ı Mar„aş
Mûmâ ileyh şehr-i recebin yedinci günü776 makarr-ı hükümeti olan Mar‘aş'da hücûm-i hümûm ile hasta ve zücâc-ı mizâcı seng-i ecel ile şikeste olduğu haberi, Der-i devlet-medâr'a vâsıl ve ehibbâ vü asdikâsına hüzn ü elem hâsıl oldu. Mûmâ ileyh Koca Mustafa Paşa'da ‘âlem-i vücûda pâ-nihâde olup, Defterdâr-ı sâbık Sa‘dullâh Efendi'nin cenâh-ı himmetiyle pervâz ve zemânında Emânet-i Ma‘den ve rütbe-i Hâcegânî ile kesb-i imtiyâz eyleyüp, inkılâbât-ı edvâr ile Sipâh ve Silahdâr kitâbetleri ve Mâliyye ve Tersâne ve Darphâne emânetleriyle nâmdâr ve bir aralık da Kethudây-ı Sadr-ı ‘âlî-mikdâr olmuşidi. Sadr-ı sâbıkın dâd ü sitedde mişvârı zâhir ve Kethudây-ı mûmâ ileyh bu pazarlıkda kâsır olduğundan mesnedinden tenzîl ve Mar‘aş Beylerbeyiliği ile tekdîr ü tenkîl etmişidi. Bir müddet Mar‘aş'da ikâmet ve târîh-i mezkûrda dâr-ı bekâya rihlet eyledi. Mûmâ ileyh sebhiyye-i behiyye ile ma‘rûf ve salâh-ı hâl ve safvet-i bâl ile mev-suf, Mushaf-ı şerîf'den yevmiyye iki cüz tilâvetine Delâyilü'l-Hayrât kırâ‘etine müdâvim olup, kesret-i işgâl ve teşvîş-i ahvâl ile bir gün kırâ‘etde kusûr ve ihmâl etmediği menküldur.  Hattâ bu meşgale arasında cevdet-i hatta mâyil olup, ‘asrında olan hattâtlardan temeşşuk ve ekserine tefavvuk edüp, sâ’ir777 me‘ârifde dahi kadr-i müşterek, hazz u nasîbi ve nevâyib-i rûzgârı tehammülde Sadr-ı rahîbi var idi.
