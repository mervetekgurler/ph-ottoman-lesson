„Azl-i Vezîr-i a„zâm Hekîm-zâde „Ali Paşa ve nasb-ı Defterdâr-ı Şıkk-ı Evvel Nâyilî „Abdullah Efendi
Müşârun ileyh defa-i sâlise sadâretiyle Âsitâne-i sa‘âdet'e gelüp, nâ-sâzkârî-yi zemân ve ‘adem-i muvâfakat-i gerdiş-i devrân ile ancak elli üç gün mesnedinde müste-karr olup, işbu şa‘bânu'l-mu‘‘azzamın yedinci ahad günü786 zâyik-i merâret-i ‘azl ü infisâl ve Kızkullesi'ne habs ve bir gün sonra Magosa Kal‘ası'na irsâl olundu. Yevm-i mezkûrda Defterdâr-ı Şıkk-ı Evvel Nâyilî ‘Abdullah Efendi huzûr-i hümâyûna da‘vet ve ilbâs-ı hil‘at-i zerrîn-tırâz-ı Sadâret ile lebrîz-i silâf-ı sâf-meserret oldu. Münhal olan Defterdârlık ile Rûznâmçe-i Evvel Behcet Efendi kâm-revâ ve Rûznâmecilik ile Yûsuf Efendi ve Defter Emâneti ile Halîl Efendi, hâyiz-i hubûr-i evfâ oldu. Sadr-ı sâbıkın Devlet Kethudâlığ'ıyla halka teslît eylediği Veliyyüddîn Efendi ma‘zûl ve Yeğen Meh-med Ağa yerine mevsûl olup, Kethudây-ı sâbık dâyinlerini irzâdan sonra Resmo'ya iclâ olundu. Mûmâ ileyh ‘ulûmun cemî‘îsinde mâhir ve cedel ü bahse kadir olup, ancak bed-zebân ve hâtır-şiken ve umûr-i hâriciyye ma‘rifetinden ‘ârî bir merd-i gayr-i mü‘temen idi. Pîrî-zâde ‘Osmân Monla ile mülâkatında: —İsminiz nedir” su’âl, anlar dahi ‘“Osmân'dır” dediklerinde, —‘Osmân ‘alâ vezn-i sü‘bân” kelâmıyla merhûmu tekdîr etdikleri meşhûrdur. Gül Ahmed Paşa-zâde merhûm ‘Ali Paşa, Mîrahûr-i Evvel iken cum‘alarda sâ’ir787 Rikâb ağalarıyle ziyâretine varup, zebânından dil-rîş-i elem olmamak zımnında yanına isti‘âze ile girüp, ‘akıbet: —Beyefendi mührünüze nazar edelim” demiş anlar dahi mühürlerini irâ‘et eylediklerinde, —Mâşallah isminiz ‘Ali imiş” demişler. Ve bundan garazları mîr-i mûmâ ileyhin mechûliyyet ve güm-nâmlığını iş‘âr imiş. Anlar dahi fi'l-hâl telâfî-yi mâ-fâta ibtidâr ve: —Biz dahi mührünüzü ziyâret edelim” dedikde mührünü ‘arz edüp, ba‘de'n-nazar —Sizin dahi isminiz Veli imiş” kelâmıyla mukabele edüp, intikam aldığını merhûmun lisânından bu Fakır istimâ‘ eyledim.
İhsân-ı Vezâret be-Silahdâr-ı  hazret-i Şehriyârî
Hidmet-i refî‘-i Silahdârî ile pâ-nihâde-i merkez-i kâm-kârî olan ‘Ali Ağa, hakkında âfitâb-ı ‘âlem-tâb-ı Tâcdârî eşi‘‘a-rîz-i bürûz ve rütbe-i vâlây-ı Vezâret'le bedr-i ikbâli cihân-efrûz olup, Tevkı‘îlik ile Âsitâne'de ikameti irâde ve dâyiresini idâre içün Aydın Muhassıllığı gibi kesîrü'n-nemâ bir mansıb ile kadr ü i‘tibârı ziyâde kılınup, Muhsin-zâde serayı dahi müşârun ileyhe ferş ü âmâde kılındı.
