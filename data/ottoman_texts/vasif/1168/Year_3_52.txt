Ziyâfet-i Sadrıa„zam be-Pâdişâh-ı Cem-haşem
Şehr-i mezkûrun on sekizinci günü798 Sadrıa‘zam tarafından Sa‘dâbâd nâm mahall-i ferah-fezâda levâzım-ı ziyâfet âmâde kılınup, Şehriyâr-ı kerrûbî-sıfat, da‘vet-i Sadr-ı Felâtûn-menkabete icâbet ile sahn-ı Sa‘dabâd'ı nümûne-nümây-ı sahn-ı cennet buyurdular. Mukaddemâ piyâde ocağlarından ihzârı irâde olunan tüfeng-endâzân799, zâbitleriyle muntazır-ı emr ü fermân olmuşlar idi. Ri‘âyet-i şerîta-i tekaddüm ü te‘ahhur ile nişâna kurşun atup, kimî muhtî ve kimî musîb oldular ise dahi cümlesi nakd-gır-i hisse vü nasîb oldular. Ba‘dehû sâzendegâna ruhsat ve anlar dahi savt-ı gûnâ-gûn ile rûha kuvet verdiklerinden gayri perende-bâz ve küşt-gîrler dahi sanâyi‘-i bedî‘iyyelerin icrâ ve tab‘-ı hümâyûna ferah u beşâşet ilkâ eylediler. Kubeyl-i ‘asrda nefs-i nefîs-i hümâyûn içün mâyide-i gûnâ gûn ve et‘ime-i nefâset-makrûn bast olunup, ba‘de't-ta‘âm Sadr-ı ‘âlî-makâm  birkaç re‘s esb-i pür-zînet ve akmişe-i girân-kıymet, ‘arz-ı sâha-i Şehriyâr-ı pâkîze-tıynet edüp, hedâyâsı şâyân-ı nazar-ı i‘tibâr ve bir sevb-i semmûr ile Sadr-ı müşârun ileyh800 nâyil-i istibşâr olduğundan gayri, Şeyhulislâm Efendi dahi da‘vetde dâhil ve ol dahi ferve-i semmûr ile iltifâta nâyil oldu. Kethudâ Bey mürettebât-ı ziyâfete nizâm verdiğinden, hidmeti meşkûr ve Dârü's-sa‘âde Ağası huzûrunda lâbis-i ferve-i semmûr oldu.
