Vukû„-i harîk-i küllî
Zilhiccenin yirmi ikinci bazar gicesi sâ‘at altıda832 iken Hoca Paşa kurbunda Timur-kapu hizâsında bir hâneden âteş-i cevvâle-i zebâne-keş zuhûr ve şiddet-i rûzgâr ile birkaç kol olarak sâlib-i ‘akl ü şu‘ûr olup, bir tarafdan Bağçe-kapusu'na dek yemîn ü833 yesârını ve Muhsin-zâde serayını ve kal‘a dîvârından aşup, yeşil kiremidli câmi‘i ve bir tarafdan Paşa-kapusu ve Derzîler Kâr-hânesi ve Defterdâr Kapusu ve Dîvân-yolu'ndan Mehterhâne ve Defter-hâne'yi ve bir tarafdan Mahmûd Paşa Çarşusu'ndan Çukacılar Hânı'nı ve bir tarafdan Ayasofya Çarşusu'nu Sovuk-çeşme havâlîsine dek suzân ve otuz altı sâ‘at imtidâd ile itfâsına me‘mûr olanları bî-tâb ü tüvân edüp, insıbâb-ı sehâb-ı lütf-i Rabbü'l-erbâb ile ne hâl ise o beliyye-i ‘uzmâ zâ‘il ve havf-i sirâyetle muztaribü'l-kulûb olanlara tuma‘nînet ü sükûn hâsıl oldu.
İhrâkdan tahlîs olunan eşyâ zîk-ı mekân hasebiyle muhâfaza olunamayup, yerden yere nakl ile zu‘âfây-ı nâs bî-mecâl olduğunu Pâdişâh-ı zemân bi'n-nefs müşâhede ve Sovuk-çeşme kapusunu küşâde etdirüp, Ağa-bağçesi sâhasına nakl-i eşyâya ruhsât-dâde olmalarıyla, bây ü gedâ bu lütf-i bî-intihâ sebebi ile bekay-ı Devlet-i Şehinşâhî içün secde-ber-endâz-ı mihrâb-ı du‘â oldular. Paşa-kapusu binâ olununcaya dek ru‘yet-i umûr-i ‘ibâd içün bir mahall-i ihtisâsî lâzım gelüp, Esmâ Sultân-ı ‘aliyyetü'ş-şân hazretleri sâhil-hânelerinde olduklarına binâ‘en, Kadırga Limanı'nda olan serâyları Paşa-kapusu olmak üzere istîzân ü ruhsat ihtilâsında serây-ı mezkûr Sadrıa‘zam'a mekân ve mahall-i dîvân kılındı.
