Tevcîhât-ı vüzerây-ı „izâm
Adana Eyâleti, Şehsuvâr-zâde Vezîr es-Seyyid Mustafa Paşa'ya ve bu sebeble münhal olan Van Eyâleti, sâbıka Çıldır Vâlîsi Vezîr el-Hâc Ahmed Paşa'ya ve Çıldır Eyâleti, bâ-rütbe-i Mîr-i mîrânî Hâfız Mehmed Bey'e ve Karaman Eyâleti, sâbıka İç-il Mutasarrıfı Vezîr Mustafa Paşa'ya ve İç-il, selefi el-Hâc Mustafa Paşa'ya ve Eğriboz Muhâfazası, Vezîr Mehmed Paşa'ya ve İnebahtı, Vezîr Mustafa Paşa'ya tevcîh ü ‘inâyet ve kapu kethudâlarına ilbâs-ı hil‘at olundu.
İhrâc-ı mevâcib ve hâk-bûsî-yi Elçi-yi Venedik
Mâh-ı muharremü'l-harâmın yirmi altıncı salı günü723 ‘Ulûfe Dîvânı olup, sunûf-i askerînin müstehak oldukları bir kıst mevâcib ihrâc ve kabzına me‘mûrlara edâ ve Venedik Cumhûru tarafından İkamet Elçisi dahi mukaddemâ vârid olduğuna binâ‘en, yevm-i mezkûrda ‘atabe-i ‘ulyâ-yı Şâhâne'ye ruhsâ ve selh-i muharremde724 Paşa Kapu-su'nda devr olup, Silahdâr Ağa vesâtatıyle taraf-ı hümâyûndan teşrîfât-ı seniyye şeref-resân-ı vürûd olup, cânib-i Sadâret-penâhî'den Ağa-yı mûmâ ileyhe semmûr kürk iksâ ve nakd-i vâfir i‘tâ ve teşekkürü hâvî telhîs ile ‘inân-ı ‘azîmeti irhâ olundu.
