Tekmîl-i Câmi„-i Nûr-i „Osmânî ve teşrîf-i cihânbânî ve edây-ı salât-ı cum„a
Altmış iki senesi muharreminin yirmi sekizinci günü852 Hudâvendigar-ı sâbık Sultân Mahmûd Hân subbet ‘aleyhi şe’âbîbü rahmeti'r-Rahmân853 hazretlerinin te’sîs ve bünyâdına şurû‘ buyurdukları câmi‘-i cedîd binâ ve teşyîd olunur iken, kable'l-itmâm mak‘ad-i sıdka hirâm buyurmuşlar idi. Sultân ‘Osmân Hân muktezây-ı nevbet-i Saltanat ile serîr-ârây-ı mülk-i ‘Osmânî oldukda, tekmîline sarf-ı mechûd ve zâyidün ‘ani'l-vasf nükûd bezliyle işbu altmış dokuz senesinde854 maslahat-ı binâ bi-külliyyâtihâ vü cüz‘iyyâtihâ resîde-i hayyiz-i gayet ü intihâ olup, ‘illet-i tevârüs ü istihlâf ile zât-ı hümâyûna tahsîs ve Nûr-i ‘Osmânî ismiyle tansîs olunmuşidi. Câmi‘-i mezkûr kalîçe-hây-ı rengâ-reng ve ferş-i istebrak-deng ile pür-zîb ü behâ ve makdem-i Şâhâne'ye sezâ kılındığı hâk-i ‘atebe-i Şâhâne'ye bâ-telhîs inhâ olunup, hâtır-ı ilhâm me’âsir-i Mülûkâne'de dâ‘iye-i şevk-i kârger ve işbu rebî‘ulevvel gurresi olan yevm-i cum‘â855 câmi‘-i mezkûrda edây-ı salât mukarrer olmuşidi. Vezîr-i a‘zam ve Şeyhulislâm kallâvî ve ‘örf ile ve sudur u mevâlî-yi ‘izâm ‘örf ü muvahhidî ile ve ricâl-i devlet ve sâ’ir856 hâcegân ve ocağ ağaları esvâb-ı dîvâniyyeleri ile Serây-ı hümâyûn'da dîvân tertîbi gibi yerlü yerinde kıyâm ve mahal be-mahal tenâvül-i ta‘âmdan sonra müretteb alay ile Pâdişâh-ı seniyyü'l-menâkıb câmi‘-i mezkûre mütekârib oldukda, ancak ‘ulemâ-i ‘izâm esblerinden nüzûl ile câmi‘e varup, seccâdelerine ku‘ûd ve sâ’ir857 tevâyif-i nâs râkiben yerlü yerlerinde isbât-ı vücûd ve Şehriyâr-ı bâhirü's-sü‘ûd şeref-bahş-ı vürûd oldukda, cümlesi kadd-i hamîde-i ta‘zîm ve ser-fürû-bürde-i tahiyyet ü teslîm oldular.
Bundan sonra mahfel-i hümâyûnu teşrîf ve Sadrıa‘zam ve Şeyhulislâm hazerâtını ve Dârü's-s‘âde Ağası'nı ferve-i semmûr ile taltîf buyurup, salât-ı cum‘ayı edâ ve bi'l-cümle sudûra birer sevb-i semmûr ve İstanbul Pâyesi'nde olanlara kâkum iksâ ve meşâyih-i cevâmi‘-i selâtîn-i ‘izâma birer sincâb ve sâ’ir858 mevâlî-yi kirâma birer sûf ferâce geydirilüp, cümlesi takbîl-i dâmen-i  Pâdişâhî ile müftahir ve mübâhî oldu. Bundan sonra ‘ale'l-‘umum alayda bulunan hâcegân ve ocağ ağaları ve sâ’irine859 ilbâs-ı hil‘at ve bunlar dahi memnûn-i lütf-i Pâdişâh-ı İskender-kudret kılındı. Câmi‘-i mezkûr fi'l-hakîka bî-misl ü bî-kusûr ve sânî-yi Beyt-i ma‘mûr, münevver ve rûşen, reşk-endâz me‘âbid, nev ve kühen860 tarhı dilkeş ve binâsı gayr-i müşevveş metîn ü müstahkem, mürtezikası muntazam bir ma‘bed-i latîf ve bir câmi‘-i şerîf olduğu vâreste-i kayd-ı ta‘rîf ü tavsîfdir. Nazm:
Hurşîdi ne hâcet edelim nûr ile ta‘rîf
âsârı nümâyende-i erbâb-ı nazardır. Câmi‘-i mezkûr havlusunda medrese ve mukâbilin-de kitâbhâne ve ‘imâret inşâ vü bünyâd ve her birinden niçe kimseler intifâ‘ ile tâ ebe-di'l-âbâd bânîsini hayır du‘â ile yâd eyledikleri zâhirdir.
