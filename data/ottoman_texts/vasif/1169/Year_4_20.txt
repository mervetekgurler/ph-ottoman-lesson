Vürûd-i haber-i fevt-i Turak Paşa ve zuhûr-i kerem-i Pâdişâhî be-zu„âfâ-i Hâcegan ve „azl ü nasb-ı Nakîbü'leşrâf ve ba„zı havâdis
Kapudan-ı sâbık Vezîr Turak Mehmed Paşa, Resmo'da menfiyyen mukîm iken, ecel-i mev‘ûd rûhunu bedeninden ıtlâk ve zümre-i mevtâya ilhâk eyledi.
Şehriyâr-ı deryâ-nisâr zu‘afây-ı hâcegan hakkında rahm ü şefekat izhâr ve hâllerine göre taksîm olunmak içün elli kîse meblağ ihsânıyle o makule zu‘afâyı kemâl-i kereminden hisse-dâr eyledi.
Nakîbü'l-eşrâf olan Rızâ Efendi, riyâset-i ehl-i siyâdetden ma‘zûl ve Mehmed Monla Efendi, o câh-ı refî‘a mevsûl oldu.
Masraf Kâtibi olan Gürcü Süleymân Efendi, mansıb-ı mezkûre nâ-çesbân ve tavr u hareketi muhâlif-i rızây-ı ‘uzamây-ı zemân olduğuna binâ‘en, evâsıt-ı rebî‘ulevvelde865 ‘azl ile te‘dîb ve Gelibolu'ya tagrîb olunup, münhal olan Masraf-ı Şehriyârî Kitâbeti ile sâbıkı Cânibî Dâmâdı Ahmed Efendi tatyîb olundu.
İhsân-ı Vezâret ve Kethudây-ı hazret-i Sadr-ı „âlî
‘Uzamây-ı ricâl-i Devlet-i ‘aliyye'den olup, hâlâ Sadrıa‘zam Kethudâsı olan Kâmil Ahmed Efendi'nin, rütbe-i vâlây-ı Vezâret'e istihkakı nümâyân olduğuna binâ‘en, işbu rebî‘ulevvelin on beşinci günü866 hil‘at-i zer-dûz-i Vezâret ile kadr u i‘tibârı terfî‘ u tenvîh ve şimdilik Livâ-i Selânik tarafına tevcîh olundu. Münhal olan rütbe-i celîlle-i Kethudâyî ile Re‘îsülküttâb Hamza Efendi dilşâd-ı tarab ve Riyâset hidmetiyle Küçük Tezkireci ‘Avnî Efendi mutayyeb ve Mektûbî hulefâsından cevdet-i hatt ile meşhûr Mehmed Recâ‘î Efendi, Küçük Tezkirecilik ile mesrûr oldu.
