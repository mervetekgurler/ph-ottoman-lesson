Itlâk-ı Re’îsülküttâb „Abdî Efendi ve Yeğen Mehmed Efendi
Mûmâ ileyhimâ873 bundan akdem birer vesîle ile Gelibolu ve Burusa'ya nefy olunmuşlar idi. İkisi birden kayd-ı nefyden reh-yâb ve Âsitâne-i sa‘âdet'e vüsûl ile kâm-yâb olmuşlar idi. Merkum Yeğen Ağa hânesine geldiği gün vefât ve ‘âzim-i dâr-ı mükâfât oldu. Mûmâ ileyh Mehter Yûsuf Ağa nâm kimesnenin yeğeni olup, devr-i Ahmed Hânî'de ba‘de'l-vefât iki yüz kîselik nakd ve cins terk etmişidi. Yeğen Ağa velâyetinden gelüp, isbât-ı verâset eyledikde, emvâl-i mezkûre bi-temâmihâ merkûma verilüp, yedinde sermâye olmağla Devlet-i ‘aliyye'de ihrâz-ı merâtib ve kesb-i menâfi‘ ve zabt-ı menâsıb eyleyerek Veli Kethudâ'nın ‘azli lâzım geldikde Kethudâlık, mûmâ ileyhe teveccüh ve ‘illet-i mizâcından bahs ile ‘adem-i kabûle müte‘allik kelimât tefevvüh edüp, hâh u nâ-hâh o makam ile ‘âlî-câh olmuşidi. Üç aydan sonra ‘azl ü iclâ ve ba‘de'l-ıtlâk hânesine geldiği gice dest-i ecel ile rûhu bedeninden ihlâ olundu. Mûmâ ileyh Defter Emîni iken halef olduğu874 Velî Kethudâ'ya varup: —Efendi isminiz nedir?”  “Yeğendir” demiş, —ne vakit Defter Emîni oldunuz?” dedikde: — Kalû belâ3dan berü” demiş. Veli Kethudâ, bu vaz‘-ı garîbden dil-gîr olup, —Efendi, yeğen ‘alem-i şahıs olduğunu bilmiyorum, galibâ siz kalû ne‘am defterine emîn olmak gereksiz” demiş.
