Vefât-ı hazret-i Vâlide Sultân
İşbu receb-i şerifin yirmi yedinci Mi‘râc gicesi880 sadef-i dürdâne-i saltanat ve ma‘den-i cevher-i nâ-yâb-ı devlet Âsiye-‘ismet, Belkıs-nezâhet, Meryem-‘iffet, Âsiye-üsvet Vâlide Sultân hazretleri ba‘zı emrâz-ı bedeniyye ile müte’essir ve safv-ı ‘îş ü zin-degânîsi mütekedder olup, mürg-i rûh-i latîfi kafes-i tenden tâyir ve ‘azm-i serâbistân-ı fî mak‘ad-i sıdkin ‘inde melîkin muktedir881 oldu. Fi'l-hâl emr-i techîz ü tekfîne iştigâl ü ikmâl ve Şehriyâr-ı Hamîdü'l-hısâl Bâbü's-sa‘âde'ye dek icrây-ı resm-i teşyî‘ ve îfây-ı hakk-ı tevdî‘ eyleyüp, Şeyhülislâm ve Kâyim-makâm Paşa ve sâyir ricâl-i devlet ve meşâyih-i kirâm na‘ş-ı mağfiret-nakşı cevânibinde rahmet-hân olarak Nûr-i ‘Osmânî Câmi‘i hazîresinde o dürr-i ‘akıleyi mütevârî-yi zîr-i turâb ve o cevher-giran-mâyeyi vedî‘a-i mağfiret-i Rabbü'l-erbâb eylediler.
Müşârun ileyhâ hazretleri Râbi‘atü'l-‘adeviyye gibi leyl ü nehâr ‘ibâdet ü tâ‘at-ı Bârî ile evkât-güzâr ve ekser-i evkât abdestsiz yere basmadığı tevâtür-yâb-ı iştihâr olduğundan gayri, hidmet-güzârân-ı sürâdikât-ı ‘ismetleri olan muhadderâta her gice bin beş yüz Sûre-i İhlâs okutmadan gunûde-i visâde-i hâb olmadığı mervîdir.
