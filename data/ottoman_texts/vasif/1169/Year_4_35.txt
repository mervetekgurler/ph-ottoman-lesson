Resîden-i Sadrıa„zam be-Âsitâne-i sa„âdet
Nüvîd-i Sâdâret'le berîd-i beşâret, Mora Muhassılı Mustafa Paşa'ya müsâra‘at edüp, vâkıf-ı keyfiyyet oldukları ân, sebükbârca Âsitâne tarafına irhây-ı ‘inân etmişler idi. Kurb-i devlete resîde oldukları şenîde olduğundan, Behâriyede yemeklik tertîb olunup, ba‘de't-ta‘âm sandala süvâr ve Yalı-köşkü'nden Serây-ı ‘âmire'ye güzâr ve şa‘bânü'l-mu‘azzamın üçüncü günü5 huzûr-i Şehriyârî'de iktisây-ı hil‘at-i Sadâret ve tesellüm-i mühr-i Vekâlet ile kesb-i dest-mâye-i ibtihâc ü istibşâr eyledi. Şehinşâh-ı mekârim-mu‘tâd Yalı-köşkü dervâzelerin küşâd etdirdüp, alayına nigâh-endâz-ı şevket oldukların Sadr-ı müşârun ileyh teferrüs edüp, cây-gâh-ı Pâdişâh olan mahalle geldikde, bâlây-ı rahşda üç defa kadd-hamîde-i ta‘zîm ve âdâb-ı ‘ûbûdiyyeti tetmîm eyleyüp, Serây-ı Âsafâne'lerine pâ-nihâde-i vüsûl ve Şeyhülislâm ve Kayim-makam Paşa resmi itmâmında dîvân yerine nüzûl ve ‘umûm haftânları ilbâsiyle erbâb-ı menâsıbın cümlesi nazar-ı ‘âtıfete meşmûl oldu. Üç günden sonra tenbîhât-ı Hüsrevâne'yi şâmil hatt-ı hümâyûn ve dahi sonra esb-i müzeyyen ile şân-ı Sadâret-penâhî efzûn kılındı.

1
2
3
4
5

