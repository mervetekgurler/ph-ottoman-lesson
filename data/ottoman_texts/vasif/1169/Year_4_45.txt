Tebrîk-i „îd
Debdebe-i894 Saltanat-ı ‘aliyye üzere leyle-i garrây-ı şevvâlde895 erkân-ı Devlet tebrîk-i ‘îd zımnında Serây-ı hümâyûn'da ‘akd-i encümen-i cem‘iyyet edüp, ‘ale's-seher Pâdişâh-ı bahr ü berr ve mâlik-i taht ü efser, dîhim-i saltanata zîb ü fer verdikde, ber-muktezây-ı merâtib vâhiden ba‘de vâhidin âstîn-i bûs-i Şâhâne ile nâyil-i e‘azz-i metâlib olup, ba‘de'l-mu‘âyede Sultân Ahmed Câmi‘i'nde salâtı edâ ve Serây-ı ‘âmire'ye mu‘âvede buyurdular.
İhsân-ı Vezâret be-Ser-çavuşân-ı Dergâh-ı „âlî
Bir zemândan berü Dîvân-ı ‘âlî'de Çavuş-başı896 ve icrây-ı ahkâm-ı dîvâniyyede gayr-i mütehâşî olan ‘Abdurrahmân Ağa'nın silk-i vüzerâya intizâmı, Sadr-ı vâlâ-makam tarafından ‘arz-ı südde-i  Şehriyâr-ı enâm kılınmışidi. Ağa-yı mûmâ ileyh hisse-yâb-ı hüner ü kemâl ve ‘akl ü rüşdü müsellem-i erbâb-ı nazar u istidlâl olduğuna binâ‘en, hakkında müsâ‘ade-i hümâyûn rû-nümûn olup, sâlis-i Şevvâlde897 rütbe-i vâlây-ı Vezâret'le ber-murâd ve manzûme-i Vezâret'i Eyâlet-i Mar‘aş'la müstezâd kılındı.

1
2
3
4
5
6

