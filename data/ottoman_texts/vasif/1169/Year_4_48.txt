Binây-ı Kal„a-i Sagrı
Midillü Cezîresi'nin cânib-i garbîsinde vâki‘ Sagrı Limanı İskenderiyye ve sâyir mahallerden vürûd eden sefâyine me‘vâ ve furtunaya uğrayanlara leyl ü nehâr melce‘ ü me‘vâ olup, ancak ba‘zan Maltalu'nun korsan gemileri limân-ı mezkûrda ihtifâ ve gözlerine kesdirdikleri sefâyini zabt ve halkına cevr ü cefâ ederler idi. Ak-deniz'de ticâretle me‘lûf olan ru‘esâ ve mellâhânın902 cihet-i emniyyetleri ma‘kûd ve güzergâhları mesdûd olup, bu beliyyenin çâresi görülmek ve lîmân-ı mezkûrun sûret-i muhâfazasına himmet ü ikdâm olunmak tazarru‘âtını Dîvân-ı ‘âlî'de tekrîr ve evliyây-ı devlet dahi hüsn ü kubh-i mâddeyi te’emmül ile niyâzlarına müsâ‘adeyi izmâr-ı zamîr edüp, ba‘zı meşâgil-i devlet sebebi ile bu âna dek te’hîr olunmuşidi. Bu esnâda keyfiyyet Südde-i sa‘âdet'e ‘arz ü takdîm ve lîmân-ı mezkûrun istihkâm ve muhâfazası elzem-i umûrdan olduğu ifâde vü tefhîm olunup, tab‘-ı Şâhâne'de bu makule hayr ü hasenâta meyl ü rükûn gûn-be-gûn efzûn olup, hatta Ahur-kapu hâricinde ihtirâ‘ ü îcâd ve şeb-i târda medâr-ı fark-ı beyâz ü sevâd olan fenârın vaz‘ında hâsıl olan muhassenât bi't-tecribe ma‘lûm-i hümâyûnları olduğundan, bu eser-i nev-bünyâdın dahi zemân-ı sa‘d-iktirânlarında husûlünü taleb ve irtiyâd buyurmalarıyle, fi'l-hâl emr-i hümâyûnları sâdır ve lîmân-ı mezkûrda bir kal‘a-i metînü'l-esâs ve bir ma‘kıl-i müstahîlü'l-indirâs bina olunmak irâdesi zâhir olup, Kapudan Paşa bi'n-nefs mahalline ‘azîmet ve keşf ü mu‘âyeneden sonra şa‘bânın altıncı günü903 vaz‘-ı esâsa mübâşeret edüp, altı ay müddetde tekmîl ve âsâyiş-i nâs tahsîl olundu. Kal‘a-i mezkûrenin tabye ve burcuna ejder-peyker toplar ve hevânlar ta‘biya vü tanzîm ve dizdâr ve neferât ve mühimmât ile cihet-i istihkâmı tetmîm olunup, şöyle ki vasat-ı sâhilde tarafeyn boğazlarına nâzır muhammesü'ş-şekl tahmînen on iki bin zirâ‘ı hâvî bir kal‘a-i rasîne olduğu İspanya sefâretiyle ric‘atde manzûr-i Fakır olmuşdur. Mustahfızları gayet mutabassır olup, hatta İspanya Beyliği ile gelür iken hevâda muhâlefet ve emvâc-ı deryâda şiddet olmak takrîbi ile bi'z-zarûre lîmân pîşgâhına vaz‘-ı tîmûr edeceğimizi kal‘a neferâtı müşâhede ve sefâyin-i ecânib zannıyle der-‘akab pîrâmen-i kal‘ada izhâr-ı etvâr-ı muhârebe vü mutârade eylediler. Tarafımızdan âdem irsâliyle beyân-ı mâdde  olundukda, fi'l-cümle kesb-i em-niyyet edüp, hâricden ba‘zı levâzım tedârüküne müsâ‘ade eylediler. Kal‘a-i mezkûreye bir sâ‘at yerden mâ‘-i lezîz getürdilüp, iki câmi‘ ve bir hammâm ve birkaç mahalde akarsuları olup, mahallinde bünyâd ü te‘sîs olunmuş ve korsan ve sâyir lusûs-i bahriy-yeyi o sâhilden men‘ etmiş bir kal‘a olduğu muhtâc-ı beyân değildir.
