Tevcîhât-ı Ağayân-ı Ocâğ-ı „âmire
Kudûm-i Âsafî ile Kayim-makam Paşa'ya mansıb verilmek lâzım olduğundan, şevvâlü'l-mükerremin on ikinci günü904 müşârun ileyhe Karaman Eyâleti tevcîh ü ihsân ve Kul Kethudâsı Tosun Mehmed Ağa Ağa-yı Yeniçeriyân kılınup, Na‘ilbend Mehmed Ağa, Kul Kethudâsı nasbıyla behre-dâr-ı lütf u ‘inâyet ve sâyir ricâl-i ocağ dahi tarîkleri üzere hissedâr-ı câh ü menzilet oldular.
„Azl-i Şeyhülislâm Dâmâd-zâde Feyzullah Efendi ve nasb-ı Dürrî-zâde Mustafa Efendi ve Sadr-ı Rûm-şüden-i „Osmân Monla Efendi
Pîrâye-bahş-ı mesned-i îftâ olan Dâmâd-zâde Feyzullah Efendi, bir müddetden berü o mesned-i refî‘de medâr-ı ‘akd ü hall-i umûr-i ‘ulemâ ve mürettib-i hudûd ve merâtib-i verese-i enbiyâ olup, bu esnâda muktezây-ı hâl ile Meşîhat'den infisâl ve Beykoz'da vâki‘ sâhil-hânesinde ikamet ile devâm-ı ‘ömr-i Pâdişâhî'ye iştigal eyledi. Sadr-ı Rum ve hâvî-yi mantûk u mefhûm olan Dürrî-zâde Mustafa Efendi, iktisây-ı hil‘at-i beyzâ ile me‘mûr-i hidmet-i menî‘a-i Fetvâ olup, bu mülâbese ile münhal olan Rumeli Sadâreti, îmâm-ı Evvel-i Sultânî ve ‘ilm ü hünerde evvel-i Teftâzânî905 ve sânî-yi Bedî‘-i Hemedânî906 olan Pîrî-zâde ‘Osmân Monla Efendi'ye tevcîh ü ‘inâyet ve dûş-i istîhâlî ferve-i semmûr ile pür-zîb ü zînet kılındı.
