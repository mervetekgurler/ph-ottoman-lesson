‘Azl ü i‘dâm-ı Sadrıa„zam ‘Ali Paşa
Müşârun ileyhin irtişâ ve kizb-i nâ-sezâya dâyir ba‘zı etvâr-ı nigûhîdesi sâmi‘a-i hümâyûna ilkâ ve ‘acele vü ‘adem-i te‘ennî tashîh-i müftereyâta vakit bırakmayup, sâl-i mezkûr muharreminin on dokuzuncu sebt günü837 mühr-i hümâyûn yedinden nez‘ ve ka-pu arasında izâ‘a vü ifnâ olundu. İki sâ‘at murûrunda mir‘ât-ı tab‘-ı Tâcdârî jeng838-beste-i nedâmet ve bu hâdiseye sebeb olanlar seng-sâr-ı inkisâr u melâmet oldu. Nazm:
Lâ ta‘celenne li-emrin künte tefalühü
Fe-rubbemâ yu‘assiru'l-insânü min ‘acel839
Yevm-i mezkûrda Kethudây-ı Sadr-ı ‘âlî bulunan Mehmed Sa‘îd Efendi huzûr-i Şâhâne'ye getirülüp, mühr-i hümâyûn yed-i kifâyetine tevdi‘ ve ferve-i Sâdâret'le kadri terfî‘ ve Bâb-ı ‘âlî'ye rücû‘larında erbâb-ı menâsıba  ‘umûm hil‘atleri iksâ ve mansıblarını ibkâ eyledi. Sadâret-i ‘uzmâ sebebi ile münhal olan Kethudâlık câh-ı refî‘i, Re‘îsülküttâb olan Kâmil Ahmed Efendi'ye ve Riyâset-i Küttâb, müddet-i medîdeden berü Mektûbçuluk hidmetinde olan Hamza Hâmid Efendi'ye tevcîh olundu.
