Terceme
Müşârun ileyh Âsitâne-i sa‘âdet sekenesinden bir şahs-ı za‘îfu'l-hâlin oğlu olup, gün be-gün nemâdâr-ı ‘ömr-i ‘azîz ve mümeyyiz-i miyân-ı sîm ü erzîz oldukda, Aya-sofya Kâtibi Mehmed Efendi'ye intisâb ve ol dahi tenâsüb-i endâmına nazar ile miyâne-i hademeden merkumu letâyifü'l-hiyâl beyti gibi intihâb edüp, zamîrine semîr ve sadr-ı sürâdikât-ı umûruna emîr etmişidi. Ba‘dehû silk-i teberdârân-ı serây-ı ‘atîka münselik ve dâd-ı Hudâ olan Dâvûdî sadâ ve hüsn-i nağm ü nevâya mâlik olduğundan, ba‘zı kavâbil-perver recâsıyla ağayân-ı kîlâra ilhâk ve mü‘ezzinlik ile mazhar-ı eşfâk kılınmı-şidi. Birkaç mâh murûrundan sonra Mü‘ezzin-başılık ile hâne-i hâssaya dâhil ve ricâl-i erba‘îne mütevâsıl olup, yoluyla kat‘-ı derecât ü merâtib ve giderek câh-ı refî‘-i Si-lahdârî ile kesb-i ehass-ı metâlib edüp, devr-i ‘Osmân Hânî'ye gelinceye dek hilâl-i ikbâli nühüfte-i tahte'l-gaym istitâr ve ba‘dehû bedr-i evc-i rif‘ati bâhiru'l-envâr olup, bu reviş ü reftâr ile makâm-ı Atabegî'de merci‘-i sıgâr ü kibâr ve mu‘avvel-i kâr-fermâyân-ı rûzgâr ve belki sebeb-i husûl-i me‘ârib ü etvâr olmuşidi.
Hekîm-zâde ‘Ali Paşa ‘azlinde Sadr-ı vâlâ-makâm ve kâfil-i umûr-i hâss u ‘âmm olması merkûz-i zamîr-i Şehriyâr-ı enâm iken, beyâz safha-i cemâli hilye-i mehâsinden hâlî olmak ‘illetiyle bir müddet te‘hîr-i maslahat tasvîb ve Nâyilî ‘Abdullah Paşa Sadr-ı Devlet'e takrîb olunmuşidi. Bir zemân kuvve-i fikriyye ve imdâd-ı nazar ve hüccet-i ‘ameliyye ile âzmâyiş ü tecribe-i umûr ve vukuf-i ahvâl-i cumhûr kasdıyla müntehây-ı merâtib-i beşeriyye ve kusvây-ı derecât-ı insâniyye olan câh-ı vâlây-ı Vezâret'le müşârun ileyhe Nişâncılık tevcîh ve beyne'l-akrân kadr u i‘tibârı terfî‘ u tenvîh ve doksan dokuz gün murûrunda Sadâret-i ‘uzmâ ve Vekâlet-i kübrâ ile mâlik-i mekâlîd-i umûr-i Devlet ve nâyil-i dest-mâye-i kemâl-i sa‘âdet olup, bu ni‘met-i celîlenin kadrini ve bu rütbe-i ‘azîmenin şükrünü îfa ve mecârî-yi Devlet-i ‘aliyye üzere her mâddeyi lede'l-iktizâ ibka vü ilga  lâzım iken tama‘-ı tabî‘î ve hırs-i cibillî, perdedâr-ı çeşm-i basîreti olup, dünya ve ‘ukbâda zararı derkâr olan semt-i irtişâya meyli ve kizb ü dürûga müte‘allık kavli giderek sâmi‘a-i hümâyûna ilka ve hakkında gazab-ı Pâdişâhâne rû-nümâ olup, altmış dokuz muharreminin on dokuzuncu günü1 mühr-i Sadâret yedinden nez‘ ve mahnûkan semt-i ‘ukbâya def‘ olundu. Müddet-i sadâretleri altmış üç gündür. Müşârun ileyh müşekkel ve mehîb ve kamet-i bâlâ ile misâl-i gusn-i ratîb, burûtu binâ-gûşuna mülâsık ve a‘zâsı vücûduna muvâfık olup, ancak ünf ü nahvet ve kibr u ru‘ûnetden gayr-i hâlî ve i‘râz ü nefsâniyyet hülâsa-i me‘âl-i ahvâli olup, bir kayid-i hayr-hâh semtinde bulunsa idi ve ecel fursat verse idi tarîk-ı rüşd ü felâha zehâbı ve giderek feyz ü kemâl iktisâbı mümkinât-ı umûrdan idi.
