Kudûm-i Vezîr-i a„zam be-Âsitâne-i sa„âdet
Sadr-ı me‘ârif-pîrâ ve düstûr-i Âsaf-râ olan Ragıb Mehmed Paşa cenâblarının da‘veti zımnında irsâl olunan Silahdâr-ı hazret-i Şehriyârî müşârun ileyh ile iltika ve bir ân akdem südde-i sa‘âdet'e vusûllerini inhâ etmişler idi. Sebükbârca hareket ve Cumâdelâhıre'nin yirmi sekizinci günü924 Âsitâne-yi sa‘âdet'e ilkay-ı rahl-i sa‘âdet eyleyecekleri, resîde-i derece-i sıhhat ve fi'l-hâl Üsküdar'da vâki‘ Mehmed Paşa kasrında resm-i kadîm üzere yemeklik tertîb olunup, huzûrları mu‘tâd olan erkân-ı devlet da‘vet ve müteheyyi-i kudûm-i Sadr-ı Felâtûn-menkabet olmuşlar idi. Yevm-i mezkûrda kasr-ı mezkûre pâ-nihâde ve ba‘de't-ta‘âm Şeyhulislâm Efendi ile bi'l-mürâfaka huzûr-i hümâyûna ruhsûde olup, hil‘at-i zerrîn-tırâz-ı Sadâret ile kamet-i istihkakı teşrîf ve sâmi‘a-i Âsafânesi dürr-i yektây-ı tenbîh-i Şâhâne ile teşnîf olundu. Huzûr-i hümâyûn'dan ruhsatyâb-ı ‘avd- ü insırâf ve müretteb alay ile Bâb-ı ‘âlî'ye gelüp, icrây-ı merâsim-i eslâf ve mütesaddî-yi ru‘yet-i umûr-i etrâf oldu. Üç gün sonra ber-vech-i mu‘tâd hatt-ı hümâyûn şeref-vürûd olup, me’âli selefinin rehâvetinden ve fîmâ ba‘d hutûb-i devletde tekâsül olunmamakdan ‘ibâret olup, sûret-i imtisâlde telhîs tahrîr ve hâk-i kadem-i Şehriyârî'ye tesyîr olunup, ‘akabinde müzeyyen bir rahş-ı dil-keş dahi taraf-ı hümâyûndan şeref-bahş-ı vürûd ve resm-i ‘âdî icrâsından sonra resânende-i esb olanlara kürk ve hila‘ iksâ olunduğundan başka kîse-i ümmîdleri mâ-lâ-mâl nükûd oldu.
