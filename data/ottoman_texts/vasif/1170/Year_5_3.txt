Tertîb-i ziyâfet ez-cânib-i Sadr-ı vâlâ-menkabet be-cenâb-ı Pâdişâh-ı Keyûmers-kudret
Muhterik olan Bâb-ı ‘âlî destyârî-yi himem-i Pâdişâh-ı pür-me‘âlî ile resm-i evvelden bâlâter-binâ olunup, sinîn-i sâbıkada ola geldiği vech üzere tertîb-i ziyâfet olunacağı bâ-telhîs hâk-i ‘atebe-i Mülûkâne'ye ‘arz u inhâ olunmuşidi. Şevvâlü’l-mükerremin altıncı hamîs günü918 Pâdişâh-ı Dârâ-gulâm hıyre-sâz-ı a‘yün-i hâss u ‘âm olan debdebe-i Mülûkâne ve tantana-i Hüsrevâne'leriyle Timür-kapu‘dan çıkup, Paşa-kapusu‘na tekarrublarında müstakbilîn-i hademe-i bâb ve sadr-ı ‘âlî-cenâb seng-i rikâba dek râcilen meşy ile îfây-ı hakk-ı hidmet-güzârî eyleyüp, rehvâr-ı sabâ-reftârdan devlet ü übbehetle nâzil ve şeref-i makdemleriyle ‘Arz odası'nı kasr-ı cennete mümâsil eylediler. Sâzendegân ve hânendegân negamât-ı cân-güdâz ile kulûb-i kavâbile ifâza-i rûh-i sânî ve sâyir bâzendegân dahi icrây-ı sanâyi‘-i ma‘rûfeleriyle muharrik-i ‘ırk-ı zevk-i vicdânî oldular. Bundan sonra ferşhân ve ihzâr-ı et‘ime-i mütenevvi‘u'l1-elvân kılınup, maslahat-ı ta‘âm hıtâm buldukda, mahdûm-i Sadr-ı a‘zamî huzûr-i hümâyûna getürdi-lüp, Hâssa silahşörlerine ilhâk ve müzeyyen bir re‘s esb ve sâyir ‘atâyâ ile mazhar-ı nevâziş-i Pâdişâh-ı âfâk kılındı. Sadrıa‘zam tarafından tertîb ve tehyi‘e olunan esb-i müzeyyen ve mücevherât ve tefârîk-i sâyire ‘arz-ı huzûr-i lâmi‘u'n-nûr kılınup, hediyye-si kabûle karîn ve hidmeti vâsıl-ı ser-menzil-i tahsîn olduğundan, menkib-i Âsafâneleri bir sevb-i semmûr ile tezyîn olundu.
