„Azl-i Vezîr-i a„zam Mustafa Paşa ve nasb-ı Râgıb Mehmed Paşa
Ba‘zı sikadan menkûldur ki, Şâm Vâlîsi  ‘Azm-zâde Es‘ad Paşa'nın ba‘zı ‘avârız sebebi ile ‘azli cây-gîr-i zamîr-i Pâdişâhî olup, Sadrıa‘zam Mustafa Paşa'ya —Şâm bir vâlîye muhtâc olup, idâre-i emâret-i huccâc 920eder vüzerâdan kim vardır?” de-yü istimzâc buyurduklarında, Râgıb Mehmed Paşa'nın âvâze-i şöhreti ‘âlem-gîr ve ‘ilm ü hüneri felek-mesîr olduğuna binâ‘en, Sadâret'e kendüden ehak olduğunu idrâk ile umûr-i devletden bir hatb-ı cesîm ile işgâlini bir müddetden berü murâd eder idi. Makâmını muhâfazaya ihtilâs-ı fursat ve Râgıb Paşa'nın evleviyyetini telmîh u işâret eyledikde: —Râgıb Paşa ‘uhdesinden gelebilür mü?” deyü i‘âde-i kelâm buyurduklarında: —Mebde-i saltanatdan berü silkü'l-le‘âl vüzerây-ı ‘izâma intizâm edenlerin biri gubârını şak ve nâyil olduğu kemâlât-ı insâniyyeye mülhak olmadıkları muhakkakdır. ‘Akl ü rüşd ve fart-ı zekâ ve tedbîr-i umûrda yegâne-i zemânedir” dedikde: —Var Şâm'ı tevcîh kıl” hitâbıyla meclis bozuldukda, Sadrıa‘zam'ın bu ta‘rîf-i ‘acîbi kalb-i hümâyûnu tahvîl ve —Böyle ‘âkil vezîr sadr-ı devletde istihdâm olunmaludur” deyü fi'l-hâl müjde-i Sadâret'le mahsûs bir Hasekî'yi Haleb cânibine tesbîl eylediler. Nazm921:
‘Aduv şeved sebeb-i hayr ger hâhed
Hamîr-mâye-i dükkân-ı şîşe ger sengest1
Biz zâhir-i hâlden bahs ile sadede gelelim. Rebî‘ulâhırın yirminci sülesâ günü2 dîvân olup, Sadrıa‘zam henüz ‘avdet etmişiken: Ecibi'l-emîr! nidâsıyla, Enderûn-i hümâyûn'a getürdilüp, resmen Dârüssa‘âde odasında vakfe-gîr-i istirâhat olur olmaz mühr-i hümâyûn yedinden nez‘ olunup, Balık-hâne'ye gönderilmişidi. Ferdâsı bilâ-musâdere Rodos Cezîresi'ne ‘azîmeti isti‘câl ve bâlâda zikr u tafsîl olunduğu vech üzere nüvîd-i Sadâret, Haleb Vâlîsi Vezîr Râgıb Mehmed Paşa'ya irsâl olundu. Müşârun iley-hin bu def‘a Sadâreti dokuz mâh mikdârıdır. Sadrıa‘zam Âsitâne'ye gelinceye dek ru‘yet-i umûr-i ‘ibâd ve tanzîm-i şevârid-i bilâd zımnında Kapucular Kethudâsı bulunan el-Hâc ‘Ali Ağa, rütbe-i vâlâ-yı Vezâret'le Kayim-makam nasb ü ta‘yîn ve İskemleci-başı Mustafa Ağa, müşârun ileyhe câ-nşîn kılındı. Kayim-makam-ı ‘âlî-makam mahallinde müstekar oldukdan sonra, mu‘tâd üzere Reî’îs efendi Vezâret berâtı ve Tevkı‘î Efendi, nişân-ı hümâyûn takımı ve Mîr-‘alem tûg getürüp, müşârun ileyh tarafından dahi kürkler ve müzeyyen esbler ve defter-i teşrîfât mantûku üzere ‘atıyyeler verilüp, tekmîl-i  şân-ı devlet ve îfây-ı resm-i saltanat kılındı. El-hâletü hâzih bu tarîk-i mergub gayr-i meslûk ve bu resm-i kadîm mülga vü metrûk olup, erbâb-ı ‘avâyid çeşm-i hasretle dûrdan nazar ve intifây-ı fevâyid-i mansıb ile tecerru‘-i hûn-i ciğer ederler.
