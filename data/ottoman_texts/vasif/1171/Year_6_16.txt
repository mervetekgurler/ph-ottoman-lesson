Nizâm-dâden be-mukata„ât-ı Evkaf-ı Haremeyn
Zikr olunan mukata‘ât ez-kadîm Dârü's-sa‘âde ağalarının nezâretinde olup, ilzâm ve iltizâm dahi re‘y ü irâdelerine müfevvaz olunduğundan, semtlerinde bulunan eşiddâ‘-i mültezimîn kurâ ve kasabât ehâlîsini tazyîk u iz‘âc ile cem‘-i mâl ve hazîne-i hakîkiy-ye hükmünde olan re‘âyâyı muztaribü'l-hâl eylediklerinden gayri, ‘ibâd-ı za‘îfetü'l-eyâda olan mazarratları nefislerine ‘âyid ve Haremeyn Hazînesi mahrûm-i nef‘-i zâyid olduğu ve mukata‘ât-ı mezkûre mîrî mukata‘âtı gibi emvâl ve fâ’izâtı aklâmda mukay-yed olmayup, fakat Haremeyn Muhâsebesi kaleminin ‘atîk defterlerinde kadîmden mu-kayyed olan mâl-ı vakf ma‘lûm ve fâyiz ü nemâsı mechûl ü mevhûm ve bu takdîrde beher sene vâfir fazla peydâ ve birkaç şahıs beyninde hân-ı ni‘amâ gibi garet ü yağma olup, bu fesâd-ı sarîhden hâsıl olan vizr-i cesîm ve vebâl-i ‘azîm âvîhte-i gerden sâhib-i dîhîm olacağını Şehriyâr-ı zemân tahkik ve bu mâdde-i lâzimü'l-i‘tinânın ber-vech-i tetkik nizâm ve tensîkına şurû‘ olunup, istihsâl-i esbâbı verâsında bir râbıta-i kaviyye ile tevsîk olunmasını irâde buyurmalarıyla, binâ’en ‘âlâ zâlik Haremeyn Evkafı mukata‘âtının fi'l-asl mukayyed ve mazbût olan mâl ve vakıfları ne mikdâra bâliğ olur ve birkaç seneden berü cârî olan iltizâmât hâsılâtı mültezimlerden ba‘de't-tashîh mah-sûlât-ı mezkûre ne mahalle sarf ve ne mikdâr fazla iktizâ eder, başka başka hesâb ve tahkik olunup, defterleri ‘arz olunmak bâbında mufassal ve meşrûh hatt-ı hümâyûn ısdâr buyurmalarıyla, fi'l-hâl Haremeyn Müfettişi ve sâbık ve lâhık Cizye muhâsebecileri ve Muhâsebe-i Haremeyn Kalemi kîsedârı  ve sâyir erbâb-ı vukuf Bâb-ı ‘âlî'ye ihzâr ve ve mukaddemâ da‘vet olunan cenâb-ı Fetvâ-penâhî dahi teşrîf buyurup, hatt-ı hümâyûn izhâr ve me‘âli cümleye tefhîm ü iş‘âr olundukda, defterler tetebbu‘ ve istikrâ ve her keyfiyyet mâdde be-mâdde istiksâ olunarak tahkikatlarını ‘arz u takdîm edeceklerini ferâde ferâde ifâde ve inhâ etmişler idi. Birkaç günden sonra harc ve masraf defterlerini tanzîm ve el-yevm elli bir bin guruş der-kîse olduğunu ve bundan başka ma‘lûmatları olmadığını beyân ü tefhîm eylediler. Kazıyye ma‘lûm olduğundan fî-mâ-ba‘d mukata‘ât-ı Haremeyn mîrî ve sâyir emvâl umûruna nezâret-i mutlakası olan Def-terdâr-ı vakt bulunan zevât ma‘rifetleriyle tâliblerine fürûht olunup, bedel-i iltizâmât Hazîne-yi hümâyûn'a vaz‘ ve Haremeyn-i şerîfeyn'e müretteb olan Surre-i hümâyûn ifrâz ve Surre Emîni bulunanlara teslîm ve evkaf-ı sâyirenin ‘imâretleri mesârıfı ve aklâmda mukayyed olan vezâyifleri dahi ber-mûceb-i sûret Hazîne-i hümâyûn'dan vaktiyle ihrâc ve mütevellîler yediyle i‘tâ ve fazla-i evkaf lede'l-iktizâ yine umûr-i Haremeyn'e sarf olunmak içün Hazîne-i hümâyûn'da hıfz olunmak ve mukata‘ât ve tevliyyet-lerin ekserîsi Yazıcı ma‘zûllerinde ve teberdârân ve ağa çukadârlarında bulunup, üzerlerinden cümlesi ref ve bundan böyle o makule mukata‘ât merkumlara verilmeyüp, âhar tâliblere verilmek ve Dârü's-sa‘âde ağaları'nın nezâreti ve yazıcıların kitâbeti hasebiyle fâyiz-i mukata‘âtdan mikdâr-ı kifâye şey ta‘yîn olunup, nezâret ve tezâkir-i vezâyif ve muhâsebât kendü mühürleriyle makbûl ü mu‘teber olmak üzere şeref-yâfte-i sudûr olan hatt-ı hümâyûn iktizâ eden aklâma kayd ü sebt olundu. Ve Dârü's-sa‘âde Ağası ve Hâzin-i Şehriyârî ve Silahdâr Ağa hâsları dahi ilga olunup, bunlar dahi defterdârlar ma‘rifetleriyle furûht ve bedel-i iltizâmı hazîneye vaz‘ ve fazla-i maldan hâs mukabili mûmâ ileyhime mikdâr-ı vâfî şey tahsîs olunup, hâslar kalemine kayd ve mukata‘aya ‘ilm ü haber verildiğinden gayri ‘ahd-i Sultân-ı Mahmûd Hânî'de mün‘adim olan Beşir Ağa'nın, Mora'da olan vakf-ı müsteciddi ve Nur-i ‘Osmânî'ye istihlâs olunan Menemen Mukata‘ası ref‘ ve aslı üzere ibka ve bu murâd içün dahi mufassal hatt-ı hümâyûn ısdâr olundu.
