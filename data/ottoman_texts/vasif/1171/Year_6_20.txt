Teşrîf-i hümâyûn be-Tersâne-i „âmire
Pâdişâh-ı bahr ü berr dâme mâ-dâme'l-felekü'l-ahdar963 hazretleri umûr-i Devlet-i ‘aliyye'lerine kemâ-yenbagı himmet ve: Leyse'l-haberü ke'l- ‘ıyân964 mefhûmu üzere ba‘zı mahalli ru‘yet ve ıslâh-ı haleline mübâşeret irâdesinde olduklarından, evâ‘il-i rebî‘ulâhırda965 Tersâne-i ‘âmire'ye teveccüh buyuracağlarını Sadr-ı vâlâ-cenâba emr ü hıtâb ve kendülerinin dahi Tersâne'de bulunmalarını telmîh ü işrâb buyurmuşlar idi. Yevm-i mezkûrda kapu takımıyla Sadrıa‘zam Tersâne'ye ‘azîmet ve yarım sâ‘atdan sonra Şehriyâr-ı Dârâ-dürbet dahi mahall-i mezkûru tal‘at-ı hümâyûnlarıyla pür-behcet buyurup, Tersâne kasrına pâ-nihâde-i ikbâl ve Sadrıa‘zam ve Kapudan Paşa hâk-i pây-i hümâyûnlarına rû-mâl ve bir mikdâr ârâmdan sonra mahzenleri seyr ü temâşâ ve bu behâne ile murâbıtîn ve mücâhidîni bezl-i sehâ ile nâyil-i nef‘ ü cedvâ etmek irâdeleri, mir‘ât-ı tab‘-ı Tâcdârî'lerinde sûret-nümâ olmağla, Sadrıa‘zam tarafından âmâde kılınan esb-i berk-reftâra süvâr ve ‘âdet-i Tersâne üzere müşârun ileyh ve Kapudan Paşa sadefkârî ‘asâ ile pîşgâh-ı zıll-i İlâhî'de kesb-i iftihâr eyleyerek evvelâ mahzen-i sürb ve ba‘dehû mahzen-i çûpa duhûl ve bilâ-meks ‘avdet ve Tersâne bağçesine nüzûl buyurdular. Sadrıa‘zam câmi‘ altında vâki‘ sancak Kapudanlarına mahsûs olan odada vakfa-gîr-i ârâm oldukları hengâm deryây-ı kerem-i Şâhâne telâtum ve Kapudan ve mülâzimîn ve sâyire tekâsum içün yirmi bin guruşluk zer-i mahbûb, Hazîne Kethudâsı ma‘rifetiyle Sadrıa‘zam tarafına getürülüp, vech-i lâyıkı üzere herkese hisse ifrâzıyla isticlâb-ı kulûb-i erbâb-ı mücâhide vü tesâdum eyledi.
