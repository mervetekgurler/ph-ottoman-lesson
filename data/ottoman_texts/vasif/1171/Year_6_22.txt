Zuhûr-i mekârim-i Şehriyâr-ı rûy-i zemîn ve ıtlâk-ı mahbûsîn
Pâdişâh-ı enâm hazretlerinin mâye-i zâtiyyelerinde cevher-i sehâvet ve kalb-i pür-safvetlerinde zîr-i destân ve fukarâya rahm ü şefekat derkâr olduğuna binâ‘en, deynini edâ ve hukük-i nâsı istîfâdan ‘âciz olup, meclislerde mübtelây-ı âh ü enîn olan zu‘afâ vü mesâkînin dâyinleri irzâ olunmak içün bu def‘a vâfir mebâliğ in‘âm buyurduklarına binâ‘en, zikr olunan dâyinler bilâ-ibrâm iskât ü ilzâm olunup, kati çok kimse nekâl ve aglâl-i mezelletden reh-yâb-ı râhat olarak du‘ây-ı beka-yı Devlet-i şâhâne'ye muvâzabet eylediler.
