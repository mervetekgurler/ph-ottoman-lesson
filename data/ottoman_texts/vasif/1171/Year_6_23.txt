Vürûd-i Vezîr Küçük Mustafa Paşa be-Asitâne ve tevcîh-i Mora
Hemşîre-i celîle-i hazret-i Şehinşâhî ‘ismetlü Zeyneb Sultân ‘aliyyetü'ş-şân hazretlerinin halîl-i mükerremleri Vezîr Küçük Mustafa Paşa, on beş seneden berü Anadolu mansıblarında mâh-ı serî‘u's-seyr gibi deverân ve seher-i dâyim ve hicr-i tavîl ile ser-gerdân olduğunu Şehriyâr-ı zemân tahkik u îkan edüp, hakkında rahm ü şefekat-i Şâhâne nümâyân ve Asitâne-i sa‘âdet'e getürülmesi güzârende-i zebân olduğuna binâ‘en, da‘vetiyçün ısdâr-ı fermân kılınmışidi. Müşârun ileyhe bu haber-i hayr vâsıl ve derûnunda şevk u sürûr mütekâmil olup, matıyye-i isti‘câle râkib ve Asitâne-i sa‘âdet'e âyib ve doğru Bâb-ı ‘âlî'ye şitâb ve takbîl-i dâmen-i Sadr-vâlâ cenâb eyledikde, serâsere dûhte  bir sevb-i semmûr ile tefrîh ve Mora mansıbı tevcîhiyle bir zemân vâreste-i gerdiş-i arz-ı fesîh kılındı.
