İ„dâm-ı Ağa-yı Türkmân Mehmed Ağa
Merhûm Dârü's-sa‘âde Ağası Ebûkuf Ahmed Ağa'nın Yedekçi-başısı olan Türkmân Mehmed Ağa, ‘an asl Türkmân Mîr ‘Aşireti ‘Ali Bâz'ın şütürbânlarından iken, Asitâne'ye gelüp ba‘dehû Mısır'a ‘azîmet ve Ağa-yı müşârun ileyh dahi o târîhde Mısır'da ikamet üzere bulunup, dâmen-i himmetine âvîhte-i dest-i hidmet etmişidi. Sevk-i kader ile ağası Asitâne'ye vârid ve Ağalık mesnedine mütesâ‘ıd olup, merkum eyyâm-ı felâket kâr-güzârlarından ve hengâm-ı gurbet ü kürbet hidmetkârlarından olduğuna binâ‘en, hakkında vefâdârlık edüp, def‘aten Yedekçi-başı eyledikde, Türkmân Ağalığı buhârı dimâğına su‘ûd ve ba‘zı kimselere izhâr-ı nahvet ve isbât-ı vücûd içün yetmiş senesinde Türkmân Ağalığı'nı tahsîl ile nâyil-i maksûd olmuşidi. Debdebe vü dârât ile Anadolu tarafına ‘âzim ve ni‘metiyle perverde olduğu ‘Ali Bâz'ı ve bir nefer oğlunu bilâ-sebeb seyf-i gadr ile mün‘adim eyleyüp, bu vaz‘-ı nâ-hemvâr Türkmân tâyifesini dilhırâş-ı ekdâr eylediğine binâ‘en, cemm-i gafîr ile üzerine sell-i şemşîr ve bir-takrîb ellerinden halâs olup, iki nefer âdemîsiyle Sivas'a geldiğini ve mecmû‘-i eşyâsı dest-bürd-i yağma-gerân olduğunu tahrîr edüp, izhâk-ı rûh misillü harekete cesâreti mûcib-i inkıbâz-ı kulûb-i evliyây-ı devlet olduysa dahi, ‘ızam-i şân müstenid-i icrây-ı cezây-ı sezâsına sedd olup, cülûs-i meymenet-me‘nûs tâli‘-i baht ü ikbâllerin bâz gûne ve ma‘kûs eylediği müdde‘îlerine mahsûs oldukda, rikâb-ı ‘adâlet-nisâba pîrâhen-i hûn-âlûd ile bess-i şekvâ ve ihkak-ı hak recâ etmeleriyle, Sadr-ı Rûm Efendi huzûrunda mürâfa‘a olunup, kısâs lâzım geldiği huzûra i‘lâm ve mûcebince merkum izâle vü i‘dâm ve ser-i maktû‘u galtîde-i meydân-ı intikam kılındı.
