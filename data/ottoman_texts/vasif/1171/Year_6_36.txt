Tezvîc-i hazret-i Sâliha Sultân be-Sadrıa„zam
Şehinşâh-ı ‘âlî-tebâr hazretlerinin hemşîre-i muhteremeleri ‘ismetlu Sâliha Sultân hazretlerinin mâlik-i zimâm nakz ü ibrâm olan Sadr-ı vâlâ-makama ‘akd ü tezvîci irâde olunup, Sadr-ı ‘âlî-mikdâr bu latîfe-i nâgeh-zuhûru mahzâ eltâf-ı İlâhiyye'den ‘add ü şumâr ve tertîb-i mukaddime-i ‘akde mühr-i fu‘âdını nisâr edüp, mücevherât ve eşyây-ı sâyireyi istikmâl ve sene ihdâ ve seb‘în ve mi‘e ve elf recebinin yirmi birinci pençşen-bih günü987 semâhatlü Şeyhulislâm Efendi, Baltacılar Kethudâsı Ağa ile müşârun ileyhâ hazretlerinin kurb-i hazret-i Hâlid'de vâki‘ sâhil-serâlarına da‘vet olunup, emre imtisâl ve mu‘tâd-ı kadîm üzere Dârü's-sa‘âde Ağası dahi taraf-ı Sultânî'den  ‘akde vekîl nasb olunup, ol dahi mahall-i mezkûre tahrîk-i mikzâf-ı isti‘câl ve ağırlık nâmıyla hâzır u âmâde kılınan mücevherât ve eşyây-ı sâyire sandûkalara vaz‘ ve iki kıt‘a asma koçilere tahmîl ve Sadrıa‘zam Hazîne Kâtibi ile ‘ale's-seher sâhil-serây-ı Sultânî'ye tesbîl olunmuşidi. Müşârun ileyh tarafından vekîl nasb olunan Kethudâ Bey dahi hâzır olup, Şeyhulislâm Efendi, müşârun ileyhâ hazretlerini mu‘tâd olan mihr-i mü‘eccel ile ‘akd edüp, Şeyhulislâm Efendi ve Dârü's-sa‘âde Ağası'na birer boğça ile semmûr kürkler ihdâ ve Kethudâ Bey'e iksâ olunup, ba‘de't-ta‘âm yerlü yerine ‘azîmete kıyâm eylediler. Yevm-i ‘akdin ferdâsı istifsâr-ı hâtır-ı hazret-i Sultânî zımnında, taraf-ı Sadâret-penâhî'den bir kıt‘a sîm sini üzerinde kapaklarıyla on kıt‘a sîm sahan ve bir kıt‘a sîm tas envâ‘-ı şekerleme ile memlû kılınup, otuz tabla şükûfe ve elli tabla meyve ve sâyir bâkûre esmâr ve gûnâ-gûn ezhâr, Kapucular Bölük-başısı ile tesyâr olundu.
Şa‘bân-ı şerîfin beşinci günü988 ‘ismetlü Sultân-ı ‘aliyyetü'ş-şân hazretlerinin ha-rem-i seray-ı Âsafî'ye bilâ-resm teşrîfleri irâde ve Kethudâ Bey, da‘vetlerine firistâde olundu. Sâ‘at beşde Sultân hazretlerinin Kethudâ ve Baş-ağa ve sâyir Harem ağaları rûz-merre destâr ile ve çavuşân-ı Dîvân telleriyle pîş ü pes gerdûne-i ‘ismet-nümûnelerinde bi-lâ Mehterhâne âheste reftâr ile Serây-ı Âsafî'ye vaz‘-ı pây-ı meymenet ve Harem kapusu dâhilinde Sadrıa‘zam ‘arabalarını selâmlayup, bilâ-tevakkuf ‘Arz Odası'na ‘avdet eyledi. Ba‘de'l-mağrib ber-vech-i mu‘tâd Dârü's-sa‘âde Ağası gelüp, salât-ı ‘ışâ edâ olundukdan sonra bi'l-mürâfaka Harem'e duhûl ve Ağa-yı müşârun ileyh fi'l-hâl kufûl ve keşîde-i seng-i rikâb zehâb kılınan müzeyyen esbe râkib ve Serây-ı hümâyûn'a âyib oldular. Ferdâ-yı leyletü'l-‘arûsde Pâdişâh-ı vâlâ-cenâb Sultân Bâyezîd Câmi‘i'nden farîza-i cum‘ayı ba‘de'l-edâ Bâb-ı ‘âlî'ye şeref-bahş-ı vürûd olacağlarını işrâb buyurmuşlar idi. Mu‘tâd üzere ‘Arz Odası tezyîn ve ber-mantûk-ı:
Bağbân ez-gül-i müşeccer perdehâ tertîb dih Şâh mî âyed be-gülşen-i fikr pâ-endâz-kun989
Şâh-râh-ı hümâyûnları ferş-i dîbây-ı rûmî ile revnak-şiken-i nigâr-ı hâne-i çîn kı-lınup, kudûm-i feyz-lüzûm-i Pâdişâhî haberi vârid olduğu  hengâm, Sadr-ı vâlâ-makam zokak kapusundan istikbâl ile izhâr-ı fürûtenî ihtirâm ve pîşgâh-ı zıll-i Îlâhî'de hirâm eyleyerek seng-i rikâba tekarrublarında zebh-i ağnâm ile fukarâ vü eytâm şâd-kâm kılınup, ‘Arz Odası'nı bi'd-devleti ve'l-ikbâl teşrîf ve Sadrıa‘zamlarını tehniye ile taltîf ‘akabinde Harem-Serây-ı Sultânî'ye pâ-nihâde-i şevket ve celse-i hafîfeden sonra Kum-meydânı'na nâzır gurfe-i bî-hemtâya rağbet ve cirîd-bâzları temâşâ ve ba‘de'l-‘asr tenâvül-i ta‘âm ve hıtâmında Sadrıa‘zam'ı serâ-sere kaplu semmûr ile mes-rûr ve müşârun ileyh tarafından tezyîn olunan esbe süvâr ile Serây-ı hümâyûnlarını reşk-endâz-makam-ı hûr buyurdular.
