İ„dâm-ı Mîrü'l-hâcc-ı sâbık Es„ad Paşa
Müşârun ileyhin müddet-i vâfireden berü Emâret-i Hac ile iştigali ve esâfil-i nâsa muhtas olan ticâret ve mukavvimlik gibi ahvâli beyne'l-ehâlî mûcib-i zevâl-i te‘ayyün ve istiklâli olduğundan gayri, Emâret-i Hac zâtına muhtâc olduğunu zu‘m ile havf-i devleti kalbinden ihrâc ve etrâf ile kat‘-ı rişte-i imtizâc eyleyüp, re‘yinde müstebid ve fi‘linde münferid ve Dârü's-sa‘âde Ağası'yla dahi li-emrin mâ mübâgaza vü münâfese üzere olup, bu ekavîl ile âkıbet Hudâvendigâr-ı mebrûru ihâfe vü irhâb ve Şâm'dan in-sırâfını îcâb etdirmişler idi. Mekkî-zâde Hüseyin Paşa gibi ser u sâmân bir şahs-ı nâ-tüvân bu hatb-ı ‘azîmin ‘uhdesinden gelemiyeceği nümâyân ve bir bâdire zuhûruna halk nigerân iken o hâdise-i  müdhişe vukû‘ ve Es‘ad Paşa igrâsiyle zuhûr etdiği vâki‘ ve gayr-i vâki‘ beyne'n-nâs şuyû‘ bulup, tahkîk-i mâdde zımnında irhây-ı ‘inân ve Es‘ad Paşa'ya, Sivas tevcîh ve tarafına ısdâr-ı emr-i ‘âlîşân kılınmışidi. Şâm ve o havâlîde bulunan hussâd ve a‘dâsı kazıyyeyi hakka şebîh mugâletât ile isbât ve hayâtda oldukça âhar kimseler bu maslahatı idâre edemeyüp, tarîk-ı hac gayr-i meslûk ve bu farzın edâsı bi'z-zarûre metrûk olacağını mü‘eyyed irsâl-i tahrîrât etmeleriyle, müşârun ileyhin tûg u sancağı ref‘ ve Resmo'ya def‘ olunup, menfâsına gider iken Ankara'da Hasekî ma‘rifetiyle i‘dâm ve ser-i maktû‘u mevzû‘-i ‘ibret-gâh-ı enâm kılındı.
Ve men lem yemut bi's-seyfi mâte bi-gayrihi
Tenevve„ati'l-esbâbü ve'l-mevtü vâhidun992
Müşârun ileyhin geçidi bu yüzden olup, zâtına isnâd olunan cürm gayr-i sarîh ve ism-i kabîh dahi muhakkak ve sahîh olduğunda nazar vardır.
İhsân-ı Vezâret be-Kethudây-ı Sadâret-penâhî
İki devirde Çavuş-başı ve bu defa Vezîr-i a‘zam Kethudâsı olan Ahıshalı Meh-med Ağa, zâtında müdebbir u cesûr ve mehîb ü vakur ve me‘ârif ü kemâlden hisse-yâb bir cevher-i nâdir u kemyâb olduğundan başka, taraf-ı Sadrıa‘zamî'ye müntesib ve her bâr rızâsını müktesib olup, vaktinde çırâğ ve sâyesinde nâyil-i refâğ olması câygîr-i zamîri idi. Şa‘bân-ı şerîfin on ikinci günü993 mesned-i Vezâret'e ehliyyeti ‘arz-ı ‘atabe-i Şâhâne kılınup, telhîsi müsâ‘adeye makrûn ve rütbe-yi vâlâ-yı Vezâret tevcîhiyle kadr u i‘tibârı efzûn ve Rumeli Eyâleti'yle debdebe-i şânı vâsıl-ı evc-i çarh-ı nîlgûn oldu.
Sâbıkâ Sadrıa‘zam Kethudâsı olup, Defter Emâneti'nden ma‘zûl ve du‘ây-ı bekâ-yı Pâdişâhî'ye meşgul olan Hamza Hâmid Efendi, mükerreren Kethudâlık hidmet-i menî‘asıyla reh-yâb-ı gümgeştegî vü hamûl oldu.
