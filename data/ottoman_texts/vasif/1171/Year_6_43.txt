„Azl-i Ağa-yı Yeniçeriyân ve Defterdar Efendi
Müşârun ileyh fi'l-asl ocağı ricâlinden olup, tekmîl-i tarîk eyleyerek Yeniçeri Ağalığı mesnedine irtikâ ve gâyet-i tarîkına vüsûl ile kesb-i dest-mâye-i i‘tilâ etmişidi. Cülûs-i hümâyûn'da tavr u hareketi mizâc-ı feyz-imtizâc-ı Mülûkâne'ye hoş gelüp, tezâyüd-i şevk u himmeti irâdesiyle Vezâret'le be-kâm ve matlûbu üzere nâyil-i merâm olmuşidi. Ancak müşârun ileyh hilm-i müfrit ile me‘lûf ve umûrunda rehâvetle ma‘rûf olup, icrây-ı ahkâm-ı siyâsetde mecbûr-i kusûr u tevânî ve ihtişâm ü zîynet-i  libâsda tâvûs-i beyâbânî olduğu ma‘lûm-i Cihânbânî olmağla ‘azli murâd ve selh-i şa‘bânda esâmesi Hanya Muhâfazası'na küşâd olunup, Kul Kethudâsı Vefâlı Mehmed Ağa, Yeniçeri Ağalığı hil‘atiyle kâm-bîn ve tarîkleri üzere silsileleri vâki‘ olup, her biri câh-ı mahsûs ile mahfûf-i ‘avârif-i Dâver-i rûy-i zemîn oldu. Ramazân-ı şerîf rikâbında, Defterdâr-ı vakt bulunan el-Hâc Ahmed Efendi'nin tahsîl-i mâl-ı mîrîde kusûru mezkûr ve ‘azli merâm-ı Sadru's-sudûr olup, rikâb ‘avdetinde Halîmî Mustafa Efendi da‘vet ve bu defa dahi Defterdârlık mansıbıyla manzûr-i nigâh-ı re’fet kılındı.
