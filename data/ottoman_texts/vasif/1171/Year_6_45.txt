Vukü„-i tevcîhât
Şevvâlü'l-mükerremin üçüncü günü997 tevcîhât vâki‘ olup, Sadrıa‘zam Kethudâlığı, Hamza Hâmid Efendi'ye ve Riyâset-i Küttâb, Kâşif Mehmed Efendi'ye ibkâ ve Çavuş-başılık ile Mîrahûr-i Sânî Kara Mehmed Paşa-zâde Mahmûd Bey'in kadri i‘lâ olundu. Büyük Tezkirecilik, Recâ’î Mehmed Efendi'ye ve Küçük Tezkirecilik, İbrâhîm Efen-di'ye ve Mektûbçuluk, Hacı Mehmed Emîn Efendi'ye; Beylikçilik, Kudsî Efendi'ye; Teşrîfâtçılık, mutasarrıfına ve Kethudâ Kitâbeti, ‘Ali Efendi'ye; Şıkk-ı Evvel Defterdarlığı, Halîmî Efendi'ye; Sânîlik, Göynüklü Ahmed Efendi'ye; Sâlislik, Mülakkab Sâlih Efendi'ye ibkâ olundu. Defter Emâneti, Seyyid ‘Avnî Efendi'ye; Büyük Rûznâme, Râmî Paşa-zâde Mustafa Bey'e; Baş-muhâsebe, Elmâs Paşa-zâde Mustafa Bey'e tevcîh ve Emânet-i Şehr, ibkâ olunup, Tersâne Emâneti, sâbıkâ Çavuş-başı ‘Ali Ağa'ya tevcîh ve Darb-hâne Emâneti, Subhî Mehmed Efendi'ye ve Matbah, ‘Abdurrahîm Bey'e ibkâ ve Arpa Emâneti, muvakkaten Halîl Efendi'ye; Anadolu, Hasan Şâh Efendi'ye; Atlu Mukâbelesi, Rikâbdâr-ı esbak Nurullah Bey'e; Yeniçeri Kitâbeti, Subhî-zâde ‘Abdullah Efendi'ye; Sipâh Kitâbeti, Sıdkı Efendi'ye; Silahdâr Kitâbeti, ‘Abdullah Efendi'ye; Cizye Muhâsebesi, Dervîş Mehmed Efendi'ye; Mevkûfât, Mehmed Reşîd Efendi'ye; Mâliyye, Mahmûd Bey'e; Küçük Rûznâme, Kıbleli-zâde'ye tevcîh olundu.
Cebeciler Kitâbeti, Ser-kâtibliğinden çırâğ olan ‘Abdullah Efendi'ye; eğerçi tevcîh olunup, ancak mûmâ ileyh mütecâviz-i râdde-i tis‘în ve idâre-i umûr-i  cüz‘iyyesinde bile muhtâc-ı mu‘în olduğunu ferdây-ı tevcîhâtda ‘arz-ı huzûr-i Sadr-ı güzîn eyledikde, hâline merhamet ve Kitâbet-i mezkûreden hâsıl olan nemâ tarafına tahsîs olunduğundan başka, vâfir ‘atıyye ile celb-i hâtırına himmet olunup, Kitâbet-i mezkûre, Kesriyyeli-zâde Bekir Bey'e tevcîh ve sâyir menâsıb dahi erbâb-ı istihkâka tefvîz olunup, bâkılere mu‘tâd üzere ‘atıyye verilüp, meh-mâ emken semt-i muzâyaka-dan teb‘îd ü tenzîh olundular.
Yeniçeri Ağalığı, ibkâ ve Mîr-‘alemlik, Baş-kapucu-başı İbrâhîm Ağa'ya tevcîh olunup, sâbıkı hânesinde ikâmete me‘mûr ve Sipâh Ağalığı'yla, Kethudây-ı sâbık Derzî Hüseyin Ağa ve Silahdâr Ağalığı'yla Çukadar Ağalık'dan muhrec Mehmed Bey mesrûr oldu. Sâyir Piyâde Ocağları Ağaları ibkâ, Başbâkı-kulluğu, Selîm Ağa'ya tevcîh olundu. Vüzerây-ı ‘izâm hazerâtının mansıbları cümleten ibkâ olunup, fekat Mısr-ı Kahire, Sadr-ı sâbık Mustafa Paşa'ya tevcîh olundu.
