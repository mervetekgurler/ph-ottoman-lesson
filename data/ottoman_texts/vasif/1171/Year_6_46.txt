Vürûd-i Vâlî-yi Silistire Vezîr Silahdâr Mehmed Paşa ve Vâlî-yi Haleb Vezîr Muhsin-zâde Mehmed Paşa be-Âsitâne
Müşârun ileyhimâya mukaddemâ da‘vetçi irsâl olunduğuna binâ‘en, şevvâlin dokuzuncu günü998 Silahdâr Mehmed Paşa'nın Âsitâne-i sa‘âdet'e duhûlü ihbâr ve Sad-rıa‘zam tarafından Behâriye'de yemeklik ihzâr olunup, ‘ale's-seher müşârun ileyh yemeklik yerine gelüp, tenâvül-i mâ-hazardan sonra yedi çifte ile Bağçe-kapusu'na ve andan Bâb-ı Âsafî'ye vârid ve takbîl-i dâmen-i Âsafî ile müstes‘id oldukda, serâ-sere kaplu bir sevb-i semmûr ilbâsıyla mükerrem ve seng-i rikâbda taraf-ı Sadr-ı a‘zamî'den âmâde kılınan müzeyyen esbe süvâr ile Bağçe-kapusu'na ve andan Orta-köy'de vâki‘ Sahil serây-ı hazret-i Sultânî'yi vaz‘-ı kadem ve ba‘de'l-‘işâ Dârü's-sa‘âde Ağası ma‘rifetiyle haclegâh-ı ‘ismet-penâhîye rûmâl ve şeref-i zifâf ile dâğzen-i kulûb-i emsâl oldu.
Haleb Vâlîsi Vezîr Muhsin-zâde Mehmed Paşa dahi Âsitâne'ye tekarrub ve şevvâlin on altıncı günü999 şehre duhûl içün te‘ehhüb etdiği ma‘lûm-i Âsafî oldukda, Dâvud-paşa'da yemeklik tertîbi tavsiye ve merâsim-i nüzul ve ziyâfet ke-mâ yenbagî te‘diye olunup, taraf-ı Sadrıa‘zamî'den tertîb olunan bir kat libâs ve bir kat câme-şûy ile müşârun ileyh terhîb ve Bâb-ı Âsafî'ye gelüp, ilbâs-ı semmûr ile tatyîb ve seng-i rikâbda âmâde kılınan esb-i müzeyyene rükûb ile Kadırga Limanı'nda vâki‘ Serây-ı Sultânî'ye nâzil ve ba‘de'l-‘işâ emsâli gibi Serây-ı ‘ismet-penâhîye dâhil olup,  yevm-i zifâfın ferdâsı yine Bâb-ı ‘âlî'ye kudûm ve hasbe'l-‘âde hakkında icrây-ı rüsûm kılındı.
