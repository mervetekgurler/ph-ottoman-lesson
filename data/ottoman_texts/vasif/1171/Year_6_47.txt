Havâdisât-ı Müteferrika
Şevvâlü'l-mükerremin on sekizinci1000 günü Kara-ağaç Bağçesi'ne nakl-i hümâyûn vâki‘ olup, yirmi altıncı günü kemerler seyrine rağbet-i Şâhâne tehakkuk eylediğinden, berren1001 sâde nakkâre ile mahall-i mezkûre zıll-efgen-i şevket ve yine ol gün Büyük-dere'den Kara-ağac'a mikzâf-ı cünbân-ı ‘avdet oldular.
Mahrûse-i Edirne'de vâki‘ olan dâ‘ire-i1002 hümâyûn ve Serây-ı Âsafî ve Defterî ve tevâyif-i askerî kışlakları ve Istabl-ı ‘âmire'nin ekser mahalleri altmış dört ve altmış beş senelerinde vâkî‘ zelzeleden münhedim ve ‘ale'l-husûs es-sirru fi's-sükkân lâ-fi'l-mekân1003 beyânınca müddet-i vâfireden berü râyât-ı zafer-âyât-ı Pâdişâhî o câniblere teveccüh etmediğinden, kalib-i bî-rûh gibi o serây-ı behişt-âsânın letâfeti mün‘adim olup, muhtâc-ı termîm olduğu ma‘rûz-ı ‘atebe-i sâhib-i tâc ü dîhim kılındıkda, ta‘mîrine irâde-i hümâyûn te‘alluk edüp, sâbıka Sadrıa‘zam Kethudâsı, Yûsuf Efendi ve ba‘zı ebniyyeye me‘mûriyyetiyle tahsîl-i meleke vü kabiliyyet eden Cânibî dâmâdı Ahmed Efendi, bi'l-mürâfaka me‘mûr ve iktizâ eden evâmiri şeref-sudûr olduğundan başka, ‘ale'l-hisâb elli bin guruş teslîm olunup, iki bin kadar bennâyân ve ‘ameleden başka li-ecli'l-keşf ve't-tahmîn Mi‘mâr Ağa ta‘yîn kılınup, eştât-ı me‘mûriyyetleri bu vechile cem‘ u tehvîn olundu.
Trablus Ocağı tarafından beher sene Der-i devlet-medârı ‘arz u takdîmi mu‘tâd olan hedâyâ, Trablus Defterdârı yediyle vâsıl-ı Dergâh-ı mu‘allâ oldu.
Âsitâne-i sa‘âdet'de du‘ây-ı bekay-ı Şâhâne'ye müdâvim olan Muhsin-zâde Vezîr Mehmed Paşa, târîh-i mezkûrda şebîbe-i câh-ı Halebü'ş-şehbâ'dan munfatim olup, Diyârbekir Eyâleti'yle, dest-zen-i şevk u tarab ve selefi Sadr-ı esbak ‘Abdullah Paşa dahi Vâlî-yi vâlây-ı Haleb oldu.
İstîsâl-i levendât ve ihsân-ı Vezâret be-Zaralı-zâde Feyzullah Paşa
Müddet-i medîdeden berü Anadolu taraflarında ‘alem-efrâz-ı bagy ü şeka olan evbâş-ı levendât tahrîb-i bilâd ve ızrâr-ı ‘ibâd ile zulm ü fesâdları gayete resâ olduğundan, def-i şekavetleriyle te‘mîn-i mesâlik ve terfîh-i1004 kuttân-ı memâlik matlûb-i Şâhâne olup, birkaç def‘a etrâf ü eknâfa neşr-i berîd ve istîsâlleri husûsu tenbîh ü te‘kîd kılınmı-şidi. Her ne tarafa varsalar gümeştegân-ı devlet tarafından makhûr ve eyyâm-ı zin-degânîleri teşvîş-i bâl ve ıztırâb-ı hâl ile murûr ve encâm-ı kâr Sarı Boşnak  ve İnce ‘Arab başlarında olan iki bin kadar eşkıyâ ile ‘Acem diyârına güzâr ve ‘adem-i kabûl ile gerüye ric‘at ve nevâhî-yi Erzurum'a ilgar etmişler idi1005. Erzurum Vâlîsi, bugat-ı mezkûreyi tedmîr içün kethudâsını ta‘yîn ü tesyîr ve iltikay-ı cânibeyn vuku‘unda Paşa askeri gerüye çekilip, kethudâsı esîr ve fekk u halâsiyçün mâl-ı vefîr istihlâsından sonra Çorum Kasabası'na zarar ve gezendi ızmâr ve o tarafa doğru râyet-keş-i idbâr oldular. Çorum ehâlîsi mukaddemce vâkıf-ı hâl olup, eşkıyâ bölükleri nümâyân oldukda, muhârebeye iştigal ve hikmet-i Müte‘âl ile eşkıyâya perîşanlık târî olup, Sivas'a doğru münhezim ve Çorumlu dahi verâlarını bırakmayup, ekserini mün‘adim eylediklerini Mîr-i mîrân-ı Sivas Zaralı-zâde Feyzullah Paşa istimâ‘ ve ol dahi başında ictima‘ eden asker ile çıkup, birkaç sâ‘at muhârebeden sonra bi'l-külliyye kuvvet u sevretlerin intizâ‘ eyleyüp, ekseri maktûl-i seyf-i siyâset ve ekalli reh-yâb-ı selâmet oldukları Paşa-yı mûmâ ileyh tarafından tahrîr ü işâret ve gönderdiği ru‘ûs-i menhûse nihâde-i meydân-ı mezellet ve mûcib-i ‘ibret-i erbâb-ı gavâyet kılındı. Paşa-yı mûmâ ileyhin bu vaz‘-ı dilîrânesi pesendîde-i tab‘-ı Pâdişâhî olup, rütbe-i vâlâ-yı Vezâret'le çırâğ ve ihyâ ve bu nüvîd-i meserret ‘alâ cenâhi'l-isti‘câl tarafına isrâ olundu.
