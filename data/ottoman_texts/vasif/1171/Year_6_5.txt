Zikr-i taklîd-i seyf
Mâh-ı mezbûrun yirmi beşinci günü939 Şehriyâr-ı ‘âlî-tebâr müretteb alay ile hazret-i Hâlid'de taklîd-i seyf içün esb-i şevkete süvâr olup, yevm-i mezkûrda huzûrları ‘âdet olan bi'l-cümle erkân-ı saltanat yerlü yerlerinde edây-ı hidmet eyleyerek Eski Odalar'a tekarrub olundukda, altmış bir cemâ‘atin oda-başısı ber-mu‘tâd-ı kadîm hem meşreb-i ke‘s-i tesnîm olan şerbet-i hoşgüvârını ‘arz u takdîm eyledikde, Pâdişâh-ı Felâtûn-hûş şerbeti nûş ve yemm-i birr ü ihsânları hurûş  edüp, kâseyi zer ile mele‘ân ve Oda-başı dahi mu‘tâd olduğu vech üzere üç re‘s kebş-i emlahı yoluna kurbân eyledi. Bundan sonra tahrîk-i rikâb-ı cihândârî pîş ü pesde saf-beste-i meskenet ü ibtihâl olan bendegânı mazhar-ı eltâf-ı nevâzişkârî buyurarak, cedd-i a‘zamları Sultân Mehmed Hân eskenehüllâhü fî a„le'l-cinân940 hazretlerinin merkad-i münevverlerini teşrîf ve kırâ‘et-i Fâtiha-i şerîfe ile rûh-i pâkîzelerin taltîf ‘akabinde tekrâr tahrîk-i pây-ı rehvâr ve hazret-i Hâlid türbesine vüsûl ile o yâr-ı vefâdârdan istimdâd-ı rûhâniyyete ibtidâr eylediler. Ba‘dehû Şeyhulislâm Efendi du‘ây-ı seyfi niyâm-ı dehândan ihrâc ve miyân-ı Şehinşâh-ı zemâne taklîd-i seyf ile mukaddime-i hidmeti intâc eyleyüp, maslahat-ı mezkûre bu vech-i vecîh ile karîn-i hıtâm ve Şehriyâr-ı Dârâ-gulâm, bahran Serây-ı ‘âmire'lerine şeref-endâz-ı ‘izz u ihtişâm oldular.

1
2
3
4

