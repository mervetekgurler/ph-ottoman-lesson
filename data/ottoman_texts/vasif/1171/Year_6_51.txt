Nasb-ı Voyvoda-i=Boğdan
Yirmi seneden berü Dîvân-ı hümâyûn'da Tercemân ve sadâkati nümâyân olan Ma-taki'nin hidmetine mukâbeleten1009 Boğdan Voyvodalığı'na çespân görülüp, selefi bi-tariki'n-nakl Eflak Voyvodalığı'yla kâm-rân oldu.
İhsân-ı Vezâret be-Mîrahûr-i Evvel Hüseyin Ağa
Mûmâ ileyh ‘an-asl Mardin Voyvodası Mehmed Efendi'nin etbâ‘ından olup, Sad-rıa‘zam Rakka Vâlîsi iken dâyiresine intisâb ile mâye-i husûsiyet-i iktisâb etmişidi. Ancak felâket-zede ve köhne-pûş ve beytü'l-humâr-ı fakr u fâkadan cür‘a-nûş olduğundan, sâyir Enderûnîler gibi ilerüye tekaddümden ve hidmete telâzümden mücânebet eylediğini müşârun ileyh tefattun edüp, hâline merhamet ve bir hidmetle refâh-ı hâline himmet ve ba‘zan istintâk ve zâtında mütâla‘a-i kâbiliyyet ve istihkâk eyleyüp Hazînedâr ve akrânı beyninde mûmâ ileyhi ‘âlî-mikdâr eyledi. Bir müddet murûrunda Kethudâ ve şeref-i sıhriyyet ile zâtını mahsûd-i etrâb ve ekfâ eyleyüp, Haleb'den Sadr'ı teşrîflerinde Silahdâr Ağalığı'yla merâtib-i devlete kesb-i isti‘dâd etdirdüp, çok geçmeden Mîrahûr-i Evvel ve Istabl-ı ‘âmire'de mâlik-i zimâm-ı ‘akd ü hal olmuşidi.
Rakka Vâlîsi Vezîr Dîbâyî-zâde İbrâhîm Paşa, ehl-i Ruha ile imtizâc edemediğinden cümlesi ittifâk ve şehirden ihrâcına şedd-i nitâk ve müşârun ileyh dahi dimâ-i nâs ihrâkından hazer ile şehirden nehzat eylediğini tarafeyn da‘vâlarını te‘yîd ederek ‘arz-ı Der-i devlet eylediler.
Rakka Eyâleti, mecma‘-ı ‘aşâyir u kabâyil ve mevtın-ı esâfil ü erâzil olup, zabtının ciheti ve umûrunun idâre vü ru‘yeti dahi sâyir memleketlere müşâbehetden âbî ve beher hâl o tarafların keyfiyyâtına vâkıf bir zât-ı ‘âlî-cenâbın o cânibde vücûdu evliyây-ı umûrun hülâsa-i selb ü îcâbı olmağla, Ağa-yı mûmâ ileyh  Rakka ve Mardin ve Diyârbekir ve Haleb eyâletlerinde sinîn-i mütetâvileden berü geşt ü güzâr ve semt-i hükûmet ve zabtını ‘aynen ve semâ‘an ihtibâr eylediğinden, rütbe-i vâlây-ı Vezâret'le Eyâlet-i mezkûrenin tevcîhinde olan mehâsin ma‘rûz-i südde-i Şehinşâhî kılındıkda, Eyâlet-i Rakka inzımâmıyla Vezâret'i istihsân olunmağla, evâyil-i zilhiccede1010 Bâb-ı ‘âlî'ye da‘vet ve dûş-i istihkâkına ilbâs-ı ferve-i Vezâret kılınup, Rakka'ya Vâlî ve beş altı gün zarfında hareketi içün ısdâr-ı emr-i ‘âlî kılınup, fi'l-hakıka birkaç gün murûrun-da dâyiresini pezîrefte-i temşiyet ve Rakka tarafına tahrîk-i a‘lâm-ı sa‘âdet eyledi. Müşârun ileyhin Vezâreti'yle münhal olan Büyük Mîrahûrluk, Kapucular Kethudâsı vekîli Mustafa Ağa'ya tevcîh ve vekâleti Abdâl Mehmed Ağa'ya sipâriş olunup, Kapu-cular Kethudâsı Kırîmî Hüseyin Ağa, Boğdan Voyvodası'nı îsâle me‘mûr olmağla, vekâleti Ruhalı Mehmed Ağa'ya ve Mîrahûr-i Sânî Seyyid Ahmed Ağa Mısır'da olmağın, anın dahi vekâleti ‘Ivaz Paşa-zâde ‘Ali Bey'e tefvîz olundu.
