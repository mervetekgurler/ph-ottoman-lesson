Havâdisât-ı müteferrika ve „azl ü nasb-ı ba„zı kesân
Hekîm-başı Halebî941 Mustafa Efendi, eşiddâ-i Yehûd'dan iken, bir-takrîb millet-i beyzâ-yı İslâm'a dühûl ve san‘at-ı tabâbet iktizâsıyla devâyir-i kibâra hulûl edüp, Hudâvendigâr-ı sâbık-ı merhûmun vâlidesine Serây-ı ‘atîk'da iken, tîmâr u mu‘âlecesi mizâcına muvâfakat ile hakkında bir gûne ‘inâyet ızmâr etmişidi. Nevbet-i saltanat Sultân ‘Osmân Hân hazretlerine intikâl eyledikde, ‘ahde vefâ ve Hekîm-başılığı merkuma recâ ve fi'l-hâl Re’îsü'l-etıbbâ ve Medrese ru’ûsuyla merkûmu bâhirü'l-i‘tilâ eyledi. Çok geçmeden Kayseriyye Mevleviyyeti'ni ihrâz ve Kudüs Pâyesi'yle kesb-i imtiyâz eyleyüp, taferât ve harekât-ı nâ-bercâsı ricâl-i tarîkı dâğdâr ve üfûl-i necm-i i‘tibârını rasad-gâh-ı intizâr etmişler idi. Tegayyürât-ı devr sebebi ile o makulelerin942 dâyire-i Hümâyûn'dan943 tard ü tecnîbi944 resm ü ‘âdete karîb olduğundan, merkum dahi ‘azl ü tenkîb ve evâhır-ı saferu'l-hayrda Limni Cezîresi'ne tagrîb ve Hekîm-başılık ile ‘Arif Efendi, dâyire-i hümâyûna takrîb olundu.
İmâm-ı Evvel-i Sultânî Hasan Efendi dahi İmâmet'den sâkıt ve yerine sâbıkâ İmâm-ı Evvel olup Konya Mevleviyyeti'nden munfasıl Mehmed Efendi, merreten ba‘de uhrâ mutevâsıl ü mürtabıt oldu. Dârü's-sa‘âde Ağası Yazıcısı Kayseriyyeli İbrâhîm Efendi, bundan akdem mezîd-i tekarrub ve nüfûz-i kelime ile mütesaddî-yi umûr-i ‘izâm ve ‘azli câygîr-i zamîr-i Pâdişâh-ı enâm olmağla, yevm-i mezkûrda ol dahi ‘azl ve mevkufât ile dâ’ire-i945 hümâyûndan  ib‘âd ve yazıcı hulefâsından Bey Halîfe kitâbet-i mezkûre ile dilşâd kılınup, Baş-halîfe Mustafa Efendi dahi tarden li'l-bâb mün‘azil ve Haremeyn Mukâta‘acılığı rütbesine vâsıl oldu.
