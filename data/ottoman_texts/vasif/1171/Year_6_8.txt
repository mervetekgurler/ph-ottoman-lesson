„Azl-i Ağa-yı Dârü's-sa‘âdetü'ş-şerîfe
Bir müddetden berü Dârü's-sa‘âde Ağası olan Ebû Kof Ahmed Ağa sâde-dil ve sâf-zamîr olduğu şöhret-gîr ise dahi sadâkat ü istikâmeti nümâyân ve kelâm-ı hakkı sür‘at-i kabûlde fâyiku'l-akrân olup, ancak hutâm-ı dünyaya heveskâr ve etrâfında bulunan havene-i rûzgârın mekr ü firîbinden ictinâb edemeyüp, zâtı mevzû‘-i bahs-i agyâr olduğundan gayri, Es‘ad Paşa'nın ‘azli ve meçhûlü'l-isim bir şahsa Şâm'ın tevcîhiyle nehb-i hüccâc ‘illeti müşârun ileyhe isnâd olunmuş idi. Bu esbâb ile ‘azli karârgîr ve şehr-i saferin yirmi dördüncü günü' ‘azl ve Mısr-ı Kâhire tarafına şukka-güşây-ı mesîr oldu. Baş-musâhib Beşîr Ağa'da bu makâm-ı refî‘a isti‘dâd-ı mahsûs u melhûz ve zâtında sû‘-i zikr ile gayr-i melfûz olup, yevm-i mezkûrda Dârü's-sa‘âde Ağalığı'yla kadri mevfûr ve huzûr-i hümâyûnda lâbis-i ferve-i semmûr oldu.
„Azl-i Silahdâr-ı hazret-i Şehriyârî İbrâhîm Bey
Pîşgîr Ağası bulunan Hamza Ağa, taraf-ı Mülûkâne'ye müntesib ve hakkında zuhûr-i ‘inâyete müterakkıb iken, yevm-i mezkûrda rütbe-i celîle-i Silahdâri'yle pâ-nihâde-i süllem-i kâm-kârî olup, selefi İbrâhîm Bey, ber-vech-i tekâ‘üd çırâğ ve ser-nihâde-i visâde-i ferâğ oldu.
