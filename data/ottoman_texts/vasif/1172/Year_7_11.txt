Firâr-ı üserâ ez-zindân ve „azl-i Kethudây-ı Tersâne
Mahbes-i tengnây-ı Tersâne'de olan Malta esîrleri tedrîcî zindânı nakb ve lağımlar menfezinden yol bulup, otuz neferi leylen firâr ve bir neferi kesâfet-i cisim sebebiyle mazîk-ı lağım içinde kalup, râh-ı girîz bulamadığı ihbâr olunduğuna binâ‘en, Tersâne zâbitleri havf-i cezâ ile muztarib ü gamgîn ve her tarafa âdemler ta‘yîn ve ekserî Beyoğlu ve Istranca semtlerinde bulunup, tekrâr zindâna vaz‘ ve rahnedâr etdikleri mahall tahsîn olunmuşidi. Tersâne Ağası'nın leyl ü nehâr zindânı muhâfaza ehass-ı me‘mûriyyetinden iken, müsâmahası hakkında takrî‘ât-ı şedîdeyi îcâb eylediğinden gayri vardiyân-başıları dahi te‘dîb ve birkaç gün habs ile ta‘zîb olunup, ancak Tersâne ket-hudâlarının dahi bu ahvâle nezâreti olup, vukû‘ bulan keyfiyyetin şe’âmeti hâlâ Tersâne Kethudâsı olan Hüsâmeddîn Paşa'ya sirâyet ve işbu rebî‘ulevvel gurresinde1085 ‘azl ve mansıbı olan Midillü'ye nefy olunup, mansıbı ile Rodos Sancağı Mutasarrıfı ‘Osmân Paşa-zâde Ibrâhîm Paşa kesb-i rıfat eyledi.
