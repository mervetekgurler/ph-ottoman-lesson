Vürûd-i haber-i selâmet-i huccâc ve beyân-ı muhârebe-i Vâlî-yi Şâm ve Trablus bâ-„Urbân-ı Hicâz
Bu sâl-i ferah-fâlde Emîru'l-hac nasb olunan Vezîr-i dilîr Çeteci ‘Abdullah Paşa, hazm ü ihtiyâta her cihetden ri‘âyet ile cem‘-i abtal-ı ricâl ve tertîb-i esbâb-ı ceng ü cidâl edüp, Şâm-ı şerîfden vaktiyle  hareket ve cânib-i Hicaz'a sevk-i necâyib-i ‘azîmet etmişidi. Tayy-ı mesâfât ve kat‘-ı mefâzât eyleyerek Medîne-i münevvere'ye cebhe-sây-ı vüsûl ve tesviye-i umûr-i Yesrib ile meşgul olup, o mahall-i hatîrden dahi fekk-i tınâb-ı ârâm ve Cüdeyde nâm mahalle darb-ı hıyâm etmişidi. Benî Harb Şeyhi olan ‘îyd bin Muzayyâd nâm şakı müttefikı olan A‘râb-ı beyâbânı hass ü igrâ ve huc-câc-ı Beyt-i Hudâ'nın emvâl ü eşyâlarını gâret içün başına cem‘ olmalarını inhâ edüp, hubb-i mâl ârâm-rubây-ı sabr u mecâlleri olup, fevc fevc cem‘iyyet-gâhına iltihâk ile darb-ı safka-i ittifâk ve güzergâh-ı huccâcda vâki‘ süguru kat‘ edüp, izhâr-ı fesâd ü şikâk eyleyecekleri ahbârı, Mîrü'l-hac Paşa tarafından istirâk olunup, kad ağzere men enzere1086 kavli mu‘teber tutulup, nush-âmîz mektûblar ile celb-i hâtırına dikkat ve mu‘tâd olan surreleri temâmen taraflarına teslîm olunacağı tahrîr ü işâret olunup, derûn-i tîre-dilân kâbil-i nasîhat-nîst1087 fehvâsınca bast olunan makalât-ı müfîdeden müte’essir olma-yup, muhârebeye meyl ü rükûn eyledikleri zâhir oldukda, a„ti ileyhi temreten fe-in ebâ fe-cemreten1088 me‘âli üzere Vezîr-i müşârun ileyh dahi askerini tertîb ü pîrâste ve top u zenbûreklerini ârâste edüp, her tarafdan üzerlerine hecme-endâz-ı celâdet ve top u tü-feng sadâlarıyla irâ’e-i hevl-i kıyâmet ve bir iki sâ‘at kadar şedâyid-i ceng müstemirr ve encâm-ı kâr kabâyil-i mezkûre ‘ikabdan nâfir-i zi‘âf-ı tuyûr gibi sahrây-ı bî-pâyâna müstenfir olduklarından fazla, hutâm-ı dünyâ talebiyle bu fesâda sebeb olan ‘îyd bin Muzayyâd ve iki nefer oğlu ve yirmi beş kadar meşâyih maktûl ve vâfiri mecrûh u mahzûl olup, firâra mecâli olmayanlar dâmengîr-i ‘afv ü emân ve isâ’ete ihsân kasdıyla cümlesi ‘atîk-ı tîg-i berrân kılınup, âminen ve sâlimen edây-ı menâsik-i hacc ve itmâm-ı levâzım-ı ‘acc ü secc kılındı. Maktûl Benî Harb Şeyhi'nin ‘ammi olan Hüza’ nâm şahs-ı savâb-dîd, Şerîf-i Mekke ile kabîle-i mezkûreye Şeyh nasb olunup, mu‘tâd olan surreleri bi't-temâm Mîr-i hac Paşa tarafından edâ ile kulûb-i kasiyeleri elâne vü temrîn ve anlar dahi fî-mâ-ba‘d ‘ahde vefâ ile hadlerini tecâvüzden1089 ittika edeceklerini mü’ekked bi'l-yemîn eylediler. Bu maslahat dahi fazl-ı Hak ile ber-vefk-i me’mûl peyveste-i mevki‘-i husûl olup, Mekke-i mükerreme'den ric‘at ü kufûl ve kat‘-ı menâzil ile Medîne'ye vusûl buldukları gün cum‘aya tesâdüf eylediğinden, ‘îd-i ekber ittihâz olunup, şöyle ki ehl-i Medîne ‘Urbân eşkıyâsından her bâr mutazarrır ve nehb ü garetleriyle hâlleri  mütekeddir olup, asker-i Padişahî kuvvetiyle bu def‘a şeml-i cem‘iyyetleri müteferrik ve bâ-husûs Harb Şeyhi ve oğullarının pelâs-pâre-i hayâtları derîde vü mütemezzık olduğundan, izhâr-ı sürûr u şâdmânî etdiklerinden başka, kavm-i mezkûrun ibâha-i emvâl-i Müslimîn ve hetk-i a‘râz-ı Mü’minîn etdiklerini beyân ile Şehinşâhî'den cezây-ı mâ-yelîkları icrâ olunup, fî-mâ-ba‘d huccâcın emniyyeti ve ebnâ-i sebîlin selâmeti husûle geldiği içün çâr-mezheb müftîleri hutbede elkab-ı Şâhâne'ye Gazî ilhâk olunmasını hu-tebâya tenbîh ile dört kıt‘a fetvâ i‘tâ ve yevm-i mezkûrda ol veçhile hutbe kırâ’et olunup, huccâc ve ehl-i Medîne du‘ây-ı bekây-ı ‘ömr-i Pâdişâhî'yi resîde-i küngüre-i mele’-i a‘lâ eylediler.
Benî Sahr Şeyhi Ka‘dân Fâyiz nâm şakı dahi ‘âm-ı mâzîde nâyil olduğu mekâsib-i sahtın lezzeti dimâğında kalup, Cerde askerinin güzergâhı olan mahallerin neşîb ve firâzında kabîle ve a‘vânıyla müterassıd-ı fursat olmuşidi. Cerde Başbuğu Vezîr ‘Ab-durrahmân Paşa, bu sene-i mübârekede ‘âdetden ziyâde asker âmâde eyleyüp, Ma‘an menziline vardıkda, ‘Uneyze Şeyhi vesâtatıyla şakiyy-i merkum uzakdan surre taleb ve: “Ba‘zı ‘atîk surrelerimiz vardır, iktidârımız olur ise anı dahi isteriz” cevâbıyle îmây-ı fitne vü şegab edüp, her ne kadar berü tarafdan sûret-i mülâyemet irâ’e olunduysa huşûneti müzdâd ve semt-i felâha da‘vet olundukça izhâr-ı nahvet ü ‘inâd ve ‘âkıbet Tâbût Korusu nâm merhalede Cerde askerine sedd-i râh olmak içün sevâd-ı cem‘iyyetini gösterüp, Cerdeci Paşa bu hâli müşâhede etdiği gibi askeri cenge igrâ ve yarım sâ‘at zarfında eşkıyây-ı ‘Urbânı müzmahil ü ifnâ ve zemânıyla huccâca yetüşüp, kudûmünden kâfile-i hac istifâza-i hayât ve vuku‘ bulan nasr-ı ‘Azîz'den kesb-i meserrât eylediler. Bu haber-i behcet-eser şehr-i rebî‘ulevvelin beşinci günü1090 Der-i devlet-medâra vâsıl ve eşkıyâ-i ‘Urbân'dan ahz-ı sâr ü intikâm maslahatı hâsıl olup, Âsitâne ve sâyir memâlik-i İslâmiyye'de mevcûd ehl-i nüsük ü tâ‘at ve mu‘tekifân-ı zevâyâ-yı ‘ibâdet du‘ây-ı bekây-ı Şâhâne'ye muvâzabet eylediler.
