Hânden-i Mevlid-i şerîf
Şehr-i mezkûrun on ikinci günü Sadrıa‘zam ve Şeyhulislâm ve Âsitâne'de ber-vech-i müsâferet ikâmet üzere olan vüzerây-ı ‘izâm ve sudûr-i kirâm ve ricâl ve ocağlu ve sâyir huzûrları mu‘tâd olan zevât Sultân Ahmed Câmi‘i'nde mevcûd bulundukları halde, Padişah-ı rub‘-meskûn debdebe ve zînet-i gûnâ-gûn ile rû-nümûn olup, kudûm-i Şâhâne'lerine  intızâr üzere olan bendegânı, tahrîk-i âb-rûy-i nevâziş ile mâliki re’sü'l-mâl-i istibşâr eylediler. Velâdet-i pür-sa‘âdet-i Seyyidü's-sakaleyni câmi‘ olan nazm-ı şerîf kırâ’etiyle hâzır olanlar iktisâb-ı feyz-i rûhânî ve isticlâb-ı safây-ı vicdânî etdikden sonra, meşâyih-i selâtîn va‘z u tezkîr ile terkık-i kulûb-i Mü’minîn edüp, du‘ây-ı Şâhâne ile hidmetlerin edâ ve mu‘tâd olan kürklerini iktisâ eyleyüp, Şehriyâr-ı İskender-haslet yine dârât ve tantana-i saltanat ile serây-ı behişt-âsâlarına ‘avdet buyurdular.
