Vefât-ı Sadr-ı esbak Nâyilî „Abdullah Paşa Vâlî-yi Cidde
Müşârun ileyh Mısır tarafından Cidde'ye râhî ve bender-i mezkûr karargâhı ol-dukdan sonra mevsim-i hac hulûl edüp, tavâf-ı Beytullâhi'l-harâm me‘mûliyle Cidde'den birkaç sâ‘at infisâlinde hastalanup, dâr-ı bekaya irtihâl eylediği Şerîf-i Mekke'ye ihbâr olunup, cenâzesini istikbâl ve Harem-i şerîfe getürüp, Bi‘r-i Zemzem kurbunda gasl ve levâzım-ı sâyiresin ikmâl ve yedi kerre Beyt-i şerîfi  tavâf etdirdikden sonra ezvâc-ı tâhirâtdan Hadîcetü'l-kübrâ radıyallâhü anhânın muhâzî-yi kabr-i şerîfinde ihzâr olunan lahde idhâl eyledi.
Müşârun ileyh Dâvud-paşa mahallesinde sâkin bir merd-i sâlihin sulbünden zuhûr edüp, yirmi beş târîhinde1093 Dîvân kalemine müdâvemet ve men sebete nebete1094 kâ‘idesine ri‘âyet ve Yeni-kapu Mevlevî-hânesi'nde seccâde-nişîn-i reşâdet olan Peçevîli ‘Ârif Ahmed Efendi'nin şeref-i sıhriyyeti ile tahsîl-i mâye-i yümn ü bereket etmişidi. Dâyimâ du‘âsını celb ü igtinâm ve tahsîl-i rızâsını nukave-i merâm eyleyerek tahsîl-i ‘ilm ü edebe sarf-ı evkat ve Nâyilî mahlası ile âsârı pesendîde-i erbâb-ı kemâlât olup, kırk üç târîhinde1095 Beylikçi'ye Kîsedâr ve kırk dokuzda1096 Beylikçilik mesnedinde karâr ve Re‘îsülküttâb olan el-Hâc Mustafa Efendi'nin hüsn-i terbiyesiyle kesb-i iştihâr etmişidi. Ordu-yi hümâyûn Âsitâne'ye geldikde, Beylikçilik ile Teşrîfâtçılığı cem‘ edüp, murûr-i1097 ezmân ve kurûr-i hidsân ile defâtir-i Teşrîfât berhem-zede-i habt ü halel olup, ıslâh u tenkıhi ‘uhdesine havâle olunmağla, mesâyil-i teşrîfâtı ahsen-i nesak üzere tebvîb ve verdiği nizâm her tarafından tasvîb olunup, hatt-ı hümâyûn ile tevşîh ve ilâ mâ-şâ’allâh1098 hükmü cârî olmak me’âli nass-ı hatt-ı şerîfde tasrîh ve el-hâletü hâzihî derdest olan defâtir, eser-i himmeti ve ahlâfının medâr-ı dâniş ü dirayetidir.

1
2
3
4
5
6

Altmış senesi zilka‘desinde1 Re’îsülküttâb ve altı sene mikdârı o câh-ı ‘azîzü'l-menâl1099 ile mahsûd-i emsâl ü etrâb olup, altmış yedi muharreminde34 Defterdâr-ı Şıkk-ı Evvel ve altmış sekiz şa‘bânında1100 Sadâret-i ‘uzmâ ile mübeccel ve doksan bir gün murûrunda ‘azl ve nefy ile mükedder ve altmış dokuzda1101 ıtlâk ile mübeşşer ve der-‘akab Kandiye Eyâleti, müşârun ileyhe müyesser olup, yetmiş târîhinde1102 Selânik ihsân olun-muşiken, yetmiş birde1103 Silahdâr Mehmed Paşa fevtinden Cidde Sancağı mahlûl olduğunu istimâ‘ ve Cidde'ye talebkâr olduğunu vükelây-ı devlete ismâ‘ edüp, tıbk-ı iltimâsı üzere Cidde tevcîh olunmuşidi.
Bâlâda tahrîr olunduğu vech üzere dâr-ı âhirete zâmile-bend-i sefer, o mahall-i nûrânîyi makarr eyledi. Müteveffây-ı müşârun ileyh fazl ü hüner ile mümtâz ve şîme-i sadâkatle ser-efrâz izâ‘a-i evkâtdan müctenib ve ‘ale'd-devâm edeb u kemâli müktesib olup, riyâsetinde ‘Avnî Efendi'ye Vassâf Târîhi'ni1104 bi't-temâm okudup, dersinden sâyir küttâb dahi müstefîd ve el-yevm ‘ayb ‘add olunan sıfat-ı kemâl o târîhlerde  ne derecelerde memdûh olduğu bu keyfiyyetden zâhir ü bedîddir.
