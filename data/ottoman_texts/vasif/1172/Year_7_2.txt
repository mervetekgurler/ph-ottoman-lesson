VEKÂYÎ„-Î SENE İSNÂ VE SEB„ÎN VE MÎ’ETE1012 ve elf
Muharremü'l-harâmda1013 Sadrıa‘zam tarafından bir def‘a Üsküdar'da vâki‘ Kasr-ı Mehmed Paşa'da ve bir def‘a Küçüksu'da levâzım-ı nüzül ve ziyâfet âmâde kılınup, Âsitâne-i sa‘âdet'de mevcûd vüzerây-ı ‘izâm da‘vet ve cümlesi pervâne-i şem‘-i cem‘iyyet oldukları hâlde sâzendegân ve hânendegâna icâzet verilüp, her biri nevây-ı cân-güdâz ile tab‘a rikkat ve rûha kuvvet verdiklerinden gayri sâyir bâzendegân dahi tavr-ı me‘lûfları üzere tahrîk-i endâm ve tehyîc-i şevk u garâm etdikden sonra tenâvül-i ni‘met ve ahşam vakti herkes me‘vâsına ric‘at eyledi.
I Aydet-i Ahmed Resmî Efendi1014 ez-Sefâret-i Nemçe
Küçük Evkaf Muhâsebecisi olup, bâ-rütbe-i Şıkk-ı Sânî Nemçe İmparatoru tarafına i‘lân-ı cülûs-i meymenet-me‘nûsu mutazammın nâme-i hümâyûn ile ta‘yîn olunan el-Hâc Ahmed Resmî Efendi'nin itmâm-ı maslahat-ı Sefâret'le Âsitâne-i sa‘âdet'e ‘avdetinde eser-i kalem-i nâdire-rakamı olarak ‘atabe-i felek-kevkebe-i Şâhâne'ye ‘arz u takdîm eylediği takrîr-i dil-pezîr, tafsîl ü ıtnâb ve mâ-lâ ya‘nî vü ishâbdan vâreste olduğuna binâ‘en, min gayr-i tahrîf ü tagyîr ‘ayni ile bu mecelleye sebt ü tahrîr ve merci‘-i süferây-ı devlet-i ebed-masîr kılındı.
Bi-‘avnihi sübhânehü ve Te‘âlâ işbu bin yüz yetmiş bir senesi  saferu'l-muzafferinin yirminci pençşenbih günü1015 İstanbul'dan hareket ve sekiz günde Edirne'ye varılup, andan Cisr-i Mustafa Paşa'dan murûr ve Filibe ve Sofya ve Şehir-köyü'nde berf ü bârâna musâdefe ve yirmi sekizinci gün1016 Morava Nehri güzergâhına ibtidâr olundu.
Nehr-i mezkûrun cisri olmayup, açık ta‘bîr olunur geçit ile murûra ihtiyâç mukarrer ve ekser-i etrâfı müncemid bulunup, geçid isti‘mâli nâ-müyesser olduğuna binâ’en, imkân-ı1017 müsâ‘id olunca dört gün dahi anda ikâmet iktizâ ve erba‘în içinde erbâ‘în çıkararak kırk gün temâmı olan cumâdelûlâ gurresinde1018 Belgrad-ı Dârü'l-cihâd'a vusûl ve duhûl sûretleri rû-nümâ olmuşdur. Belgrad'da on üç gün ikâmet esnâsında Zemun zâbitinden Varadin kumandanı vesâtatıyla Ösek Cenerali'ne kudûmümüz ihbâr ve Beç'den istikbâlimize me‘mûr ve mu‘ayyen olan tercemân ve mihmandâr Zemun'a ve andan Belg-rad'a gelüp, me‘mûriyyetimizden mahzûziyyet izhârı zımnında selâm ü kelâm iblâğından sonra murûrumuz içün Zemun cânibinde ‘âdet üzere âmâde kıldıkları sâl icrâsı mümkin olmayacak ve buz üzerinden1019 murûrur müte‘azzir olacak mertebe Sava Nehri nîm-puhte müncemid olmağın, iktizây-ı vakt ü hâle göre piyâde kayık murûr edecek kadar bir cedvel açılmak ve cumâdelûlânın on beşinci günü1020 ‘ubûr olunmak üzere Belg-rad Vâlîsi Vezîr-i mükerrem Ibrâhîm Paşa huzûrunda kavl ü karâr olundukdan sonra vech-i muharrer ve mukarrer üzere iki tarafdan tekeffül ile tekellüfü irtikâb ve buz kırılarak cedvel-i ma‘hûd suret-pezîr ve Sava Nehri miyânına nişân nasb ve zemân-ı mu‘ayyende istikbâlimize me‘mûr olan tercemân ile Zemun kumandanı bir münakkaş ve müzeyyen kayık ile nişâne gelüp, bu çâkerleri dahi Belgrad'da mu‘tâd olan alay ü ihtişâm ile Sava sâhiline ba‘de'n-nüzûl Belgrad Defterdârı ile ma‘an bir kayığa süvâr ve nişân yerine yanaşup, Belgrad Defterdârı, bu bendelerin altmış nefer tevâbi‘ u levâhik ile Zemun kumandanına teslîm ve yedinden temessük ahzıyla vazîfesi olan resmi tetmîm eyledi. Sava'nın öte kenârında kendimiz ve etbâ‘ımız içün hintov ve ‘arabalar ile iki bayrak askerleri âmâde olmağın, toplar atılmak ‘akabinde ‘arabalara süvâr ve Sâve sâhilinden iki sâ‘at mesâfesi olan Zemun Kasabası'nda müheyyâ eyledikleri konakda karâr olundu. Anda yedi gün ikâmet ve itmâm-ı levâzım-ı  müsâferetden sonra ma‘iyyetimize me‘mûr olan iki tercemân ve iki mihmandâr ve bir tabîb ve altmış kadar neferât ile bir kapudan yanımıza düşüp, ta‘yînât-ı müstevfâ ve ikrâmât-ı müntehâ ile kasabadan kasabaya günde üçer beşer sâ‘at giderek üç günde bir ârâmiş ü istirâhat ederek on günde Ösek [=Osijek] Kal‘ası'na varıldı. Kal‘a-yı1021 mezbûra Drava Nehri'nin Tu-na'ya munsab olduğu mahalden iki sâ‘at yukarıda Drava Nehri kenârında yire gömülmüş bir hısn-ı hasîndir. Karşusunda yine nehr-i mezkûr kenârında Şans nâmına bir küçük hisâr ve Bosna hudûduna takrîben yirmi sâ‘at bu‘d ile cânib-i şarkı ve garbîsinde mükellef varoşları vardır. Nehr-i mezkûrdan açıklar ile gelüp, geçilüp öte tarafı gâyet batak ve sulak mahaller olmağın bir sâ‘ât çeker tûl ü dirâz cisrler görülmüştür.
Ösek'den on beş günde İstoni Belgrad'a [=İstolni Belgrad] varıldı. Cânib-i garbîsinde vâki‘ bir büyük göl kenârında i‘tibardan sâkıt etrâfı vahl-zâr bir eski hisârdır. İstoni Belgrad'dan [=İstolni Belgrad] sekiz günde Yanık nâm kal‘aya varıldı. Kal‘a-i mezkûre Raba1022 ve Rapçe nâm nehirler miyânında ve Tuna kurbunda vâki‘ etrâfı mü-te‘addid ada ve tâbyalar ile istihkâm bulmuş bir metîn kal‘adır. Bundan dahi Altenburg nâm şehre altı günde varıldı. Şehr-i mezkûr bir nehrin üzerinde toprakdan şeranpo ile ihâta olunmuş bir belde olup, derûnunda Kraliçe'nin mükellef zahîre anbarları ve değir-manları görülmüşdür. Nehr-i mezkûr Macaristan ile Beç Sancağı'ndan ‘ibâret olan Aguşîr nâmiyânını fâsıldır. Bundan dahi dört günde Beç'e iki sâ‘at bu‘du olup, Beç'in mahallesi menzilesinde olan ‘İşveket'den [=Schwechat] nâm kasabaya gurre-i receb-i şerîfde1023 vusûl müyesser olup, anda üç gün ikâmet ve ma‘iyyetimize me’mûr olan Baş-tercemân vesâtatıyla Çâsâr tarafından hoş-âmede dâyir selâm ü kelâm cereyânı zımnında Beç'e duhûl sûretlerine nizâm verilmişdir.
Receb-i şerîfin üçüncü günü1024 ‘İşveket'den [=Schwechat] alay ve ‘unvân ile Beç'e ‘azîmet ve Beç kurbunda vâki‘ Köprübaşı'nda Çâsâr tarafından bir Sır-kâtibi nâmına tercemân ile bir beyrek süvârî asker karşılayup, müretteb alay ile Beç Kal‘ası içinden murûr ve Beç Kal‘ası'nın cânib-i şimâlîsinde vâki‘ Lobdoş Cezîresi [=Leopoldstadt] varoşunda Tuna'ya ve Beç Kal‘ası'na müşrif olup, öteden berü elçiler içün müheyyâ kılınan konağa nüzûl olundu. Beç'e duhûlümüz eyyâmı nevrûz ve behâra musâdefe ve Grandebur'un1025 ihtimâm-ı temâmla Kraliçe'nin hâss mülkü olan Çeh [=Çek] Eyâleti'ne teveccühü zemânı Beç tarafından dahi  askerî tesyîri evânı olup, Grandebur bu def‘a Beç'e gelmek havfında1026 olmalarından nâşî tedârük-i hâriciyyeden başka Lât ve Menât misillü esnâmdan1027 istimdâd ü istınsâr ve her gün i‘tikâdlarına göre mazanna-i icâbet olan kenîsâlara evlâd ü a‘vânlarıyla mâşiyen gidüp, Grandebur'un mağlûbiyyeti hakkında tazarrû‘ u du‘âya iştigâl ü ibtidâr ve nâme-i hümâyûn telakkisine vakitleri olmamak üzere i‘tizâr ederek gurre-i şa‘bâna dek te‘hîr ihtiyâr olundu.
Gurre-i şa‘bânda Çâsâr'ın Baş-vekîli tarafından kendüye mahsûs olan altı bârgîrli hintov ile da‘vetçisi ve istikbâle1028 me‘mûr bir bayrak askerleri ve havâss-ı etbâ‘ımız içün altı re‘s eğerli bisâtlı atlar gelüp, vakt-i mu‘ayyende alay ile hintova süvâr ve Baş-vekîl hânesine reftâr olundu. Binek taşında ve nerdübân başlarında taraf taraf müte‘ayyen âdemleri karşulayarak ricâl ü nisvân ile dolmuş Baş-vekîl olduğu odaya varılup, bizi görünce oturduğu sandalyeden kıyâm ve bizim içün i‘dâd olunmuş sandeli üzere ku‘ûda işâretle ihtirâm eyledi. Ba‘de'l-ku‘ûd elçiliğe ve dostluğa dâ’ir1029 hâl ü hâtır su’âline dâ’ir1030 musâhabete şurû‘ ve tablalar ile mütenevvi‘ meyve ve şekerlemeler îrâdından sonra kahve ve şerbetler içilüp, ‘inâyetlü sâhib-i devlet efendimiz hazretlerinin mektûb-i ‘âlîleri iblâğ ve Çâsâr'a nâme-i hümâyûn îsâli günü ta‘yîn olunmağla, vardığımız hey‘etde yine ‘avdet olundu.

1
2
3
4
5
6
7

Üç günden sonra sûret-i mezkûrede Çâsâriçe'nin Baş-vekîli tarafından dahi da‘vetçi ile hintov ve atlar ve karşucular gelüp, ona dahi vech-i muharrer üzere mektûb-i sa‘âdet-üslûb-i Veliyyü'n-ni‘amî iblâğ u i‘tâ ve resm-i meveddet icrâ olundu.
Mâh-ı şa‘bânın onuncu günü1031 yine vech-i mezkûr üzere Çâsâr tarafından da‘vetçi ile kendi hintov ve ma‘hûd atlar ve karşucular gelüp, alay ile Çâsâr Serâyı'na varıldıkda, kezâlik binek taşında ve nerdübân başına karşucular mülâkatdan sonra Teşrîfâtçı nâmına bir âdemleri önümüze düşüp, Çâsâr dîvânhânesi kurbunda bir odada tevkif ve istîzân eyledikden sonra, Kapucular Kethudâsı menzilesinde bir âdemleri karşulayup, dîvânhâne kapusun küşâd ve bizi bilâ-tekellüf yedi nefer havâss-ı etbâ‘ıyla idhâl ve îrâd eyledi.
Nâme-i hümâyûn dîvân efendisi yediyle odanın iki tarafı ricâl ü nisvân ile dolmuş dîvânhâneye girilüp, dîvânhâne nihâyetinde tûl ü ‘arzı tahmînen beş zirâ‘ bir kademe ‘Acem kalîçesiyle döşenmiş bir suffe  üzerinde sarı dîbâ ile örtülmüş bir san-dalî yanında Çâsâr siyah kadîfeden masnû‘a elmâslı ilbâs ile ayak üzere durup, suffenin kenârına vâsıl ve: —Hâlâ şeref-bahşây-ı serîr-i Saltanat-ı ‘Osmânî olan şevketlü, mehâbetlü, kerâmetlü Pâdişâh-ı ‘âlem-penâh efendimiz hazretlerinin cülûs-i hümâyûnları ihbârını mutazammın siz dostlarına nâme-i beşâret-i ‘allâmeleridir” dediğimizde, Çâsâr işâretiyle nâme-i hümâyûn yanında âmâde olan serîr üzere vaz‘ olunup, tercemân hulâsa-i takrîrimizi1032 Çâsâr'a ifhâm ve Çâsâr cevâb vermek üzere duran Baş-vekîline işâret eyledikde, Baş-vekîl tercemâna cülûs-i hümâyûn-i hazret-i Cihândârî'den ve kendülere nâme-i beşâret-nümûn ile elçi gönderilmeye ‘inâyet buyurulduğundan, ziyâde mahzûz u memnûn olmalarıyla cülûs-i meymenet-makrûnların tebrîk eyledikleri mefhûmunu tercemâna telkin ve tercemân dahi bu bendelerine tefhîm ü tebyîn eyleyüp, bu sûretde ric‘at ve üç günden sonra hey‘et-i mezkûrda yine mahall-i mezbûrda Çâsâri-çe'ye dahi iblâğ-ı nâme-i hümâyûn ile itmâm-ı resm-i sefâret olundu.
Vech-i muharrer üzere Baş-vekillere ve Çâsâr'a ve Çâsâriçe'ye buluştuğumuz günlerde kendü aşçılarımız matbûhâtıyla konağımızda bize ziyâfet tertîb ve her birinde Re’îsülküttâblan nâmına olanlar ile a‘yân-ı devletleri gelüp, kendülere mahsûs ta‘amlar ihzâr ve bizim kendü taamlarımızdan dahi tenâvül ile istibşâr ederler idi. Bundan sonra konağımızda ârâm ü karâr ve konağımızı muhâfaza içün altmış kadar neferât ile dört günde bir kerre tebdîl olunmak tarîkası üzere bir kapudan ta‘yîn ve irâde olunan mesîre-lere gitmek üzere her gün konağımızda mevcûd bulunmak şartıyla bir hintov tahsîs olunup, hâtır-hâhımıza ri‘âyet sûretleri irâ’et olundu. Bu minvâl üzere dört ay Beç'de meks ü ikâmetimiz esnâsında ‘ale'l-ittısâl Grandebur'a asker tesyîrinden ve Beç'e gelür, mülâhazasıyla Beç Kal‘ası derûnuna zehâyir iddihârından ve varoşlarına asker yerleş-dirmek dağdağasından hâlî olmadıkları, mü‘eddî-yi teşvîş-i fikr ü zamîr ve câzibe-i şevk-i Âsitâne-i ‘aliyye dâmen-gîr olmağın, bir müddet dahi ikâmet câyiz iken, ba‘zı a‘zâr ve ‘avârızı dermiyân ederek istîzân ve anlar dahi bir mikdâr tereddüd ve te‘allülden sonra ruhsat ve rızâyı i‘lân eyleyüp, Tuna ile gelinmek üzere yedi ‘aded çam ta‘bîr olunur sefîne ihzârına şurû‘ hilâlinde nâme-i hümâyûn cevâbları alınmağa  mübâşeret ve nâme-i hümâyûn iblâğ olunan sûretlerde yine alay ile ibtidâ Çâsâr'a varılup, makâm-ı evvelinde kâ‘imen mülâkât ve itmâm-ı rüsûm-i sefâret olunmağla, ‘avdete ruhsat dâ‘iyesinde olduğumuz takrîr olundukda, yine Baş-vekil ve tercemân vesâtatıyla sefâret ve harekâtımızdan mahzûz oldukların ve inşâ‘allâhü Te‘âlâ Âsitâne-i sa‘âdet'e çehre-i sâlik ile müşerref olduğumuzda müvâlât ve musâlahaya kemâl mertebe ri‘âyet üzere oldukların ifâde eylememiz recâsında niyâz eylediklerin ifhâm ederek yanında hâzır olan nâmeleri Baş-vekîl vesâtatıyla tarafımıza i‘tâ olundu. Bu sûretde üç günden sonra Çâsâriçe'den dahi cevabnâme tahrîririnden sonra ahzına müte‘âkib Baş-vekîller tarafından başka başka da‘vet ve izhâr-ı merâsim-i mahzûziyyet olunarak bir mikdârı Çâsâr ve Çâsâriçe taraflarından ve bir mikdârı kendü yanlarından olmak üzere birer altûn zencîr ile evânî-i sîme müte‘allık ba‘zı hedâyâ ‘arzı zımnında mektûbların i‘tâ ve kusûr ve küsûrden isti‘fâ eylediler.

1
2
3
4

Bu minvâl üzere işler temâm olunca evâhır-ı şevvâlde1033 ma‘iyyetimize me‘mûr-ı Mihmândâr ve Tercemân ve neferât ve Kapudan ile ihzâr olunan sefînelere süvâr ve otuz beş günde Belgrad'a gelinmek üzere kavl ü karar olundu. Bu sûretde şevvâlin yirmi beşincisi cum‘artesi1034 Beç'den kalkulup, Tuna kenârlarında Hamburg ve Tîn ve Macar Krallığı tâcı hıfzına mahsûs olan Pojon nâm hisârlardan geçilüp, beş günde Komran nâm kal‘aya gelinmiştir. Komran [=Komorn], Şübt (o-^) [=Schüt] nâm bir büyük cezîrenin şarkîsinde vâki‘ etrâfı Tuna ve Dağ nâm nehir ile ihâta olunmuş kal‘ası iki kat ve handeki ‘arîz u ‘amîk ve Tuna suyu ile memlû edevât ve i‘tibârdan hâlî bir hısn-ı müstahkem ve ‘âlîdir.
İki günden sonra Estergon nâm kal‘a-i meşhûre önünden murûr olunmuşdur. Es-tergon puşte üzerinde bir muhtasar kal‘a olup, Tuna kenârında vâki‘ aşağı kal‘ası mah-sûr ve mahdûd ve iki tarafında uzunca varoşu mevcûddur. Ve Beç'den hareketimizin sekizinci günü zât-ı besâtîn ü eşcâr kurâ vü kasabâtdan güzâr olunup, Budin'de karar olundu. Budin Kal‘ası Tuna sâhilinden kurşun menzili bir sırt üzerinde cenûbdan şimâle mümted olmuş bir tûlânî kal‘adır. Çokluk metânet ve ta‘mîrine iltifât olunmayup, hey‘et-i kadîmîsinde kalmışdır. Cânib-i cenûbîsinde  Kraliçe'nin Macaristan Krallığı'na müteheyyi‘ olan Yozebus [=II. Joseph 1741-1790] nâm oğlu içün bir serây binâsına şurû‘ olunup, Grandebur seferleri gâ’ilesiyle henüz temâm olmamışdır. Kal‘a-i mezkûrenin Tuna sâhilinde yarım sâ‘at çeker tûlânî ma‘mûr ve mükellef varoşu olup, varoş-ı mezkûrda güzelce ılıcalar görülmüşdür.
Budin karşusunda Peşte nâm bir ma‘mûrca kasaba vardır. Aslında burc u bârûsu olup, şimdi burcları i‘tibârdan sâkıtdır. Budin'de iken üç gün kadar ârâmiş ü karar ve Tuna kenârlarında kasabât ve kurâdan güzâr olunarak yirmi iki günde Varadin'e varıldı. Kal‘a-i mezbûra aslında yalçın kayadan bir yüksek püşte üzerinde olup, el-hâletü hâzihî Tuna sâhiline muttasıl Aşağı Kal‘a nâmına bir sûr ve etrâfına müte‘addid tâbya ve hendekler ile kemâl mertebe istihkâm verilmiş bir hısn ve karşusunda bir şans binâsına mübâşeret olunmuş bir hısn-ı ma‘mûr ve mu‘tenâdır.
Budin'den beş günde Zemun'a [=Semlin] gelüp, Belgrad Vâlîsi Vezîr-i mükerrem Hasan Paşa hazretleriyle ba‘de'l-muhâbere âhir-i zilka‘dede1035 Belgrad'a murûr sûretine nizâm verilmişdir. Murûrumuz içün bir tarafı yeşil ve bir tarafı siyâh boya ile boyanmış biribirine muttasıl iki şıklı bir sal istihzâr ve Sava'nın hâkk-ı vasatında kıyâm verildik-den sonra, bu bendeleri ma‘iyyetimize me‘mûr olan tercemân ve Zemun Kumandanı ile bile bir kayığa râkib ve Belgrad Defterdârı dahi Belgrad'dan bir mükellef firkateye sü-vâr olup, vakt-i mu‘ayyende iki tarafdan berâber sâl-ı mezkûre çıkılup selâm ü kelâm merâsimi icrâ ve şerbet ve kahve ikrâmları îfâ olundukdan sonra Zemun Kumandanı bu kulların Belgrad Defterdârı'na teslîm ve elçiliğimizden hoşnûdluğa dâyir evsâfı ta‘dâd ederek mukaddemâ verdiği temessükü istirdâd eyledi.
Bi-‘avnihi sübhânehû bu sûretde Belgrad'a vusûl ve anda iki gün meksden sonra aslında süvâr olduğumuz çamlar ile gurre-i zilhicce-i şerîfede1036 Ruscuk'a doğru ‘azîmet ve ol gün Hisârcık önünden güzâr ve ol gice Semendire Kal‘ası kenâresinde beytûtet ü karar olundu. Semendire [=Semendria] Kal‘ası ekall-i müteyakkan dört yüz yıllık binâ iken sûr u burcuna vehn ü halel sereyân etmemiş ve İstanbul Kal‘ası resminde otuz kadar ‘âlî kulleler ile ihâta olunmuş iki kal‘a ve hendek ile istihkâm verilmiş Tuna kenârında görülen kıla‘ın ahsen ü emteni olmak üzere i‘tibâr ve i‘tinâya şâyân bir güzel kal‘a olup, kadîmden  kalma câmi‘ ve hammâmı hâlâ içinde mevcûd iken, Ada senesi dahi fethine me’mûr olanlar fî-mâ-ba‘d me‘vây-ı küffâr olmamak mülâhazasıyla cüsûr ve ebvâbın ve kullelerinin tabakat ve sukufuna dâ’ir ahşâbın ihrâk eylemelerinden nâşi, kabil-i süknâ olmakdan çıkup etrâfı camur yerler olmağla, kış günlerinde köprîsiz derûnuna duhûl ü hurûc müte‘azzir olduğuna binâ’en, zâbitân ve ehâlîsi derûn-i kal‘aya giremeyüp, taşrasında mesken ittihâz etmişlerdir. Bu yakında bundan gayri hisâr olma-mağla, mahall-i iktizâda Hisârcık [=Grocka] ve Kolar [=Kolari] ve Hasan Paşa palangası [=Smedrevska palanka] ehâlîsi bu kal‘aya tehassun ve tecemmu‘ ede gelmek ‘âdet olup, ednâ ‘inâyet ile cüsûr ve ebvâbı ta‘mîr ve kabil-i süknâ olmak nef‘i müstelzim idiği ba‘zı kabil-i hitâb olan ehâlîsi takrîrinden ma‘lûm olmuşdur.
Bundan sonra İhrâm [=Ram] ve Güğercinlik [=Golubac] nâm palangalar yanından ve Ada Kal‘ası girdâbından Fethu'l-İslâm'a murûr ve andan Vidin Kal‘ası pîşgâhından ‘ubûr olunup, Rahova [=Oreava/Orjehovo] ve Niğbolu [=Nikopol] ve Ziştovi [=Svistov] şehirleri görülerek on günde Ruscuğ'a vüsûl müyesser ve ‘îd ve kurban sünnetleri icrâsı mukadder olmuşdur. Bundan sonra mâh-ı zilhiccenin on dördüncü günü1 Ruscuk'da menzil-süvâr ve Hezârgrad'a [=Razgrad] ve andan Şumnu'ya ve andan Karinâbâd'a (Karnabad) ve andan Yanbolu'ya andan dahi Kırk-kilisâ'ya andan Bergos'a [=Burgas/Burgaz] ve Çorlu'ya ve Silivri'ye uğrayarak evâhır-ı zilhiccetü'ş-şerîfede Âsitâne-i sa‘âdet-âşiyân'a vusûl ü dühûl müyesser olmuşdur.
