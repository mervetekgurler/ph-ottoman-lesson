Me’mûriyyet-i „Abbâs Efendi ve Mîrahûr-i Evvel be-cânib-i Mısır
Öteden berü Mısr-ı Kahire tarafından mu‘ayyen olan irsâliye hazînesi beher sene vakt ü zemânıyla Der-devlet-medâra gelüp, teslîm-i Hazîne-i ‘âmire olunmak ve Hare-meyn-i şerîfeyne müretteb olan gılâl dahi bilâ-noksan mahallerine gönderilmek lâzım iken, birkaç seneden berü ümerây-ı Mısrıyye izhâr-ı bagy ü şikak ve bu mürettebâtı başlarında olan haşerât-ı nâsa infâk edüp, ba‘zı ‘ilel-i bâride îrâdı ile hazînenin nısfı derecesini ahyânen Âsitâne'ye îsâl ve gılâl-i Haremeyn'in dahi rub‘-i mürettebini envâ‘-ı cevr ü eziyyetle Haremeyn'e irsâl ve ol dahi ekle sâlih olmayup, hass ü hâşâk ile mâ-lâ-mâl olduğu zevâhir-i ahvâlden istidlâl olunduğundan tevbîhi mutazammın bundan akdem cümlesine hıtâben ısdâr-ı misâl-i lâzimü'l-imtisâl olunmuşidi. Bu tehdîdât sebebi ile yetmiş senesinde ancak on üç bin erdeb gılâl-i mağşûş ib‘âs ve bu def‘a dahi envâ‘-ı ekâzîb ihdâs eylediklerinden fazla Mîrü'l-hâcc-ı Mısır olan Keşkeş Hüseyin Bey bilâ-sebeb Mekke-i mükerreme'de izhâr-ı şûr u şegab edüp, Şerîf-i Mekke'yi ‘azl ve yerine âharı vasl etmek cesâreti gibi emr-i ‘azîme iktihâm ve haddini tecâvüz eylediği o taraf-dan ‘arz u i‘lâm olunup, bu makûle bâgılerin cezây-ı mâ-yelîkları icrâ olunmak bâbında müte‘addid fetvâ verilüp, ibtidây-ı emrde taraf-ı Saltanat'dan dirâyet-mend meb‘ûslar ile habâyây-ı zamâyir-i fâsideleri istikşâf olunmak istihsân olunup, şöyle ki, zimmetlerinde ictimâ‘ eden iki senelik temâmen ve1 üç senelik bekayâ hazîneleri ve Rıdvân Kethudâ, Hulvânı'nın bakıyyesi olan bin kîseyi ve Haremeyn-i şerîfeyne müretteb olan kırk sekiz bin erdeb gılâli irsâl etmezler ise ve Mısır vülâtını me‘lûf oldukları şa‘bede ile medyûn çıkarup, kemâ fi's-sâbık rencîde ederler ise berren ve bahren üzerlerine asâkir-i vâfire ta‘yîn ve verilen fetvâ mûcebince cerîde-i hayâtdan nâmları terkin olunacağı, hatt-ı hümâyûn ile müveşşah evâmir-i celîlede tasrîh u tebyîn olunup, cihet-i itâ‘atin selâmetini taraf-ı şer‘-i enverden beyân içün ‘ulemây-ı a‘lâmdan birinin me‘mûriyyeti dahi sa-vab-dîd-i erbâb-ı re‘y-i sedîd olmağla, bu hatb-ı ehemm bu defa İstanbul Pâyesi verilen ‘Abbâs Efendi'nin gerden-i himmetine ta‘lîk  ve Mîrahûr-i Evvel Mustafa Ağa ve Ocak-ı ‘âmire tarafından Seksoncu Pâyesi verilen Mustafa Ağa, mûmâ ileyhe terfîk olundu.
İrsâl-i teşrîfât be-cânib-i Vâlî-yi Şâm ve Trablus
Şâm Vâlîsi ve Mîrü'l-hâc olan Vezîr Çeteci ‘Abdullah Paşa'nın beyne'l-Haremeyn vukû‘ bulan celâdeti ve eşkıyây-ı ‘Urbân'a kuvve-i kahire-i saltanatı irâ‘e ile semt-i itâ‘ate delâleti ve Cerdeci bulunan Vezîr ‘Abdurrahmân Paşa'nın dahi ‘Urbân'a galibiy-yeti, sebeb-i inşirâh-ı derûn-i Pâdişâhî olup, hidmetleri mûcib-i şâbâş ü tahsîn ve mesâ‘î-yi meşkûreleri bâ‘is-i hezâr âferîn olduğunu şâmil başka başka taraflarına hatt-ı hümâyûn ve teşrîfât-ı mülâtafet-makrûn irsâliyle şevk u himmetleri efzûn kılındı.
