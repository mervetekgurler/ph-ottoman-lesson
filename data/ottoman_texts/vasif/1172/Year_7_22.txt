İmdâd-ı cenâb-ı Pâdişâhî be-Vâlî-yi Şâm ve Trablus ve havâdisât-ı sâyire
Müşârun ileyhin tarîk-ı hâcda olan mesârıfı resîde-i derece-i gâyet ve me‘mûr olduğu hidmet, muhtâc-ı kesret-i i‘ânet olduğuna binâ‘en, bu def‘a taraf-ı hümâyûndan müşârun ileyhe beş yüz kîse in‘âm ve Trablus Vâlîsi dahi umûr-i Cerde'yi ru‘yetde ih-timâm eylediğinden, mikdâr-ı vâfî meblağ ile ol dahi mazhar-ı lutf-i Pâdişâh-ı enâm oldu.
Saka-başılar ‘an-asl teberdârân gürûhundan olup, rızâya muhâlif hareketleri vâsıl-ı sem‘-i hümâyûn ve bundan böyle mu‘temed hasekîlere tefvîzi irâde-i ‘aliyyeye makrûn olup, bu sâl-i meyâmin-iştimâlde teberdârân gürûhu o hidmet-i şerîfeden mehcûr ve hasekiyân bu teşrîf ile mesrûr oldu.
Hayâtî-zâde Mehmed Efendi, Üsküdar Kazâsı'yla nâyil-i ni‘met-i zindegânî ve sâbıkâ Kehhâl-başı Müstakım-zâde, Galata Mevleviyyeti ile reh-yâb-ı vâdî-yi kâmrânî oldu.
Hazîne Kethudâlığı'ndan nâyil-i rütbe-i Vezâret olan Hotin Muhâfızı Halîl Paşa, terk-i dâr-ı garûr ve ‘azm-i ‘arsagâh-ı yevm-i nüşûr eyledi. Müşârun ileyh fart-ı cûd  ü sehâ ile Ma‘an bin Zâyide'nin şöhretini şikest ve kesret-i bezl ü infâk ile Hâtem'in kadrini pest eyleyüp, îrâd-ı tabî‘îsinin vefreti ne mahalde bulunsa medâr-ı refâhiyyeti olduğundan başka hüner ü edebden dahi hisseyâb ve dârât ü ihtişâm-ı Vezâret'de mahsûd-i ekfâ vü etrâb idi.
Âsitâne-i sa‘âdet'de ber-vech-i tekâ‘üd mukım ve muvâzıb-ı du‘ây-ı sâhib-i dîhîm olan Vezîr Koca Bekir Paşa, mütecâviz-i râdde-i tis‘în ve yevmen fe-yevmen muntazır-ı yevm-i yakın olduğuna binâ‘en, bu hılâlde şîrâze-i nüsha-i vücûdu, dest-i Hâdimü'l-lezzât ile guseste1115-târ-ı fenâ ve verkâ-yı bâlâ pervâz-ı rûhu evcgîr-i semt-i semâ oldu.
Müşârun ileyh ‘an-asl ‘Alâ’iyye sükkânından ve dâyiresi dâru'l-feyz-i insânî ve nazar-ı ‘âtıfeti, hâcet-revâ-yı erbâb-ı emânî olan Gü l Yûsuf Efendi'nin akrıbasından olup terbi-ye-i mûmâ ileyh ile kesb-i te‘ayyün ü iştihâr ve devr-i Ahmed Hânî'de, Gümrükçü ve Çavuş-başılık ile nâmdâr olmuşidi. Sadr-ı vakt bulunan İbrâhîm Paşa, sâhib-i terceme-nin tavrına dil-dâde ve Vezâret'le çırâğ olunmasını irâde edüp, taraf-ı Pâdişâhî'den hay-siyyeti bi'l-müşâfehe tecribe vü ihtibâr ve Vezâret'e sezâvâr görülüp, otuz dört târîhinde1116 Cidde'ye Vâlî ve birkaç sene ârâmdan sonra Tevliyyet-i Mısr-ı Kahire ile kadri ‘âlî kı-lınmışidi. Ba‘dehû mükerreren Cidde ve Mısır ve Mora ve Bosna'da icrâ-yı hükûmet ve Deryâ Kapudanlığı'yla iktisâb-ı şeref ü rif‘at edüp, Mora'da vakf-ı müstevfâ ile bir câmi‘ binâ ve Cidde-i ma‘mûre'de dahi bir mekteb ve bir sebîl ve Kıbrıs'da çeşmeler inşâ ve sâyir mahallerde dahi eser-i hayrı bedîdâr ve vücûh-ı birre mâyil bir vezîr-i nâmdâr idi.
