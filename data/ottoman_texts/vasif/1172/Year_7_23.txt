İ„dâm-ı Mîralay-ı Çorum
Sâbıka Çorum Alaybeyisi Feyzullah, bundan akdem erbâb-ı tîmârın bilâ-mûcib tîmârlarını âhara ‘arz ile mûcib-i gadr olduğundan gayri, hânedân-ı Çorum'dan bir mazlûmu ehl-i ‘örfe si‘âyet ve katline delâlet eylediği vâsıl-ı sem‘-i evliyây-ı devlet olmağla, Alaybeylik'den ‘azl olunup, mutasarrıf olduğu nân-pâresi dahi âhara tevcîh olunmuşidi. Bu harâretle merkum Âsitâne'ye gelüp, birkaç defa ‘arz-ı hâl ve ta‘cîzden hâlî olmadığı içün diyâr-ı âhara nefy olunup, bir-takrîb ‘ıkal-i celâdan1117 reh-yâb ve Âsitâne-i sâ‘âdet'e iyâb ile kemâ-kân derd-i ser-i ricâl-i bâb olduğundan gayri, sû-be-sû güzergâh-ı Pâdişâhî'yi cüst ü cû ve yevmen mine'l-eyyâm Pâdişâh-ı enâm tebdîlen Üsküdar'a ‘azîmet ve merkum dahi ke'l-bâhisi „an hatfihi bi-zalfihi1118 mefhûmu1119 üzere Üsküdar'a şitâb ü sür‘at ve mukabele-i hümâyûnda hetk-i perde-i edeb  ve nân-pâresini taleb ve bir takrîb güzergâh-ı hümâyûndan tecnîb olunduysa dahi taraf-ı âhar-dan bedîd ve isâ‘et-i sâbıkasın tecdîd ile mazhar-ı gazab-ı Padişâh-ı bâhirü't-te‘yîd olup, fi'l-hâl şem‘-i hayatı itfâ ve cezây-ı mâ-yelîkı icrâ olundu. Maktûl-i mezbûrun oğlu Kadri Efendi dahi muharrik ve müfsid bir şahıs olup, sefer-i sâbıkda Sipâh Kâtibi bulunmak takrîbi ile Sipâh tâ‘ifesini igvâ ve Bazarcık'da tevlîd-i şûr u gavga edüp, o dahi kantara-i pederden güzer ve maktûlen sûy-i âhirete sefer eyledi.
