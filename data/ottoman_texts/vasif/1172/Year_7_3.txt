Tafsîl-i Memâlik-i Nemçe
Nev-be-nev imkânı mertebe-i ıttılâ‘-ı ahvâl-i mesâlik ve hudûd-i fevâyid-i sefâretden ma‘dûd olduğuna binâ’en, Nemçe memleketinin evzâ‘ u etvârı beyânına cesâret olunmuşdur.
Nemçe memleketi her biri hükûmet ve sikkesinde müstakil dokuz krallığa ve üç dört dukalığa münkasem olup, cümlesi mülk-i mevrûsları olmak ve bir tarafdan ‘azl ü nasb kabûl etmemek vechi üzere mutasarrıflardır. Dokuz kral “Ashâb-ı İhtiyâr” ma‘nâsına Elektör ismiyle mevsûm olmağın, içlerinden biri cümlenin muhtâr ve sergerdesi ma‘nâsına imparator olmak lâzım geldikde, bu cümlenin ittifâk ve intihâbıyla olagelmek kavâ‘id-i devletlerinden olup, bu sûretde imparatorluğa ihtiyâr eyledikleri ki-mesneye cümlesi şer‘ u kanunlarına muvâfık olan umûrda itâ‘at ve ism-i câmî‘ ile im-peryo ta‘bîr olunan memleketlerinde hâdis olan gavâyil def‘inde her biri hâline göre asker ile imdâd ü i‘ânet eylemek üzere  müte‘ahhid ve münkadlar iken, mah-sûlât-ı memleketlerinden imparatora senede ikişer doğandan gayri bir habbe vermek ‘âdetleri olmadığı beynlerinde meşhûrdur. Zikr olunan Elektör'lerin üçü papas ve kusûru sâhib-i seyfdir.
14 Zilhicce 1172 = 8 Ağustos 1759 Çarşamba.
Dokuz krallığın üçü Reno1037 Eyâleti dâhilinde Magonçe [=Mainz] ve Kolonçe [=Kolonia/Köln] ve Treves sancakları olup, Papaslığ'a mevsûm olan Elektör-i Evvel ve Sânî ve Sâlis hükmündedir.
Dördüncüsü Çeh Eyâleti olup, Elektör nâmıyle hâlâ împaratoriçe Roma ve Aguş-turya Dükası ve Macar Kraliçesi olan Marya Tereze1038 tasarrufundadır.
Beşincisi Bavyera Eyâleti olup, Elektör-i Hâmis tasarrufundadır. Yüz elli üç târîhi1039 esnâsında Belgrad'ı Devlet-i1040 ‘aliyye'ye veren Altıncı Karlos1041 mürd oldukda, müddet-i medîdeden berü imperatorlar bunun mensûb olduğu Aguşturya hânedânından ola-gelmişiken, vâris-i mezkûru kalmadığından kızı Marya Tereze'ye i‘tibâr olunmayup, Elektörlar'ın cümlesi imparatorluğa hâhişker olmaları zımnında içlerinden zikr olunan Bavyera Eyâleti Kralı bulunan Karlos Belgrad'ı verüp, mürd olan Altıncı Karlos'un karındaşı kızını âgûş-i izdivâca çekmiş bulunmağla, imparatorluğa Elektörluk'dan fazla verâset ve istihkak da‘vâsını dermiyân ve Françe Kralı'ndan isti‘ânet ve zevcesi vesâta-tıyla Çeh ve Macar Krallığı'na nâyil olmak sevdâsına teba‘iyyet birle împaratorluk nâmını tahsîl etmişidi. îki üç sene murûru hilâlinde mürd olmağın, Marya Tereze imparatorluğa ihtiyâr ve hâlâ zevci olup, Nemçe memeketinden hâric Toşkana Kralı olan Françesko dahi zevcesine mu‘în ve zamîme olmak vechi üzere lafzı murâd împaratorluk ile iştihâr bulmuşdur.
Altıncısı Saksonya Eyâleti olup, hâlâ Leh Krallığı ile Elektör-i Sâdis olan Agus-tos'nun hükmünde iken, iki seneden berü Grandebur istîlâsıyla pây-mâl olmuşdur.
Yedincisi Prusya Eyâletidir ki, Grandebur tasarrufundadır. Brandeburg [=Brandenburg] aslında bu eyâlet dâhilinde bir kal‘anın ismi olmağla, zâbitleri bu isimle meşhûr ve tahrîf ü tahfîf ile Grandebur denilmişdir. îsm-i ‘alemîsi Freverikosdur. Mezkûr Grandebur aslında împaratorluk sevdâsıyla Marya Tereze'nin tezevvücüne tâlib olup, Luteran olmak töhmetiyle ma‘yûb olup, Marya Tereze'nin pederi Karlos kendüyi damatlığa kabûlden ibâ ve Marya'yı kendü terbiyyet-kerdesi olan Frençesko'ya tezvîc etmekle, Grandebur  derûnunda ‘ukde-i ‘adâvet ibka etmişidi. Binâ‘en ‘alâ zâlik Grandebur taraf taraf Marya'ya izhâr-ı husûmet ve ba‘zı eyâletin ihtilâs ve garet-i gayetinde hasbe'l-müdârât beynlerinde iki üç def‘a musâlaha ve müsâleme sûretleri ce-reyân etmişiken, Grandebur tek durmayup, hem-mezhebi olan îngiltere Kralı cenâhıyla
hâlâ İmparatorluk hevâsında pervâz ve iki seneden berü külliyyetlü cenglere âgaz eylediği meşhûrdur. Marya Tereze hasebe'l-hilka ceng ve husûmet erbâbından olmadığından gayri, benât ü benînden hâlâ on üç evladı olup, leyl ü nehâr Françesko ile tereffüh ve tena‘‘ume derkâr ve evlâdların mâlik oldukları diyârdan bilâ-müzâhame hissedâr eylemek nuhbe-i efkârları olduğundan başka, ber-vech-i muharrer memleketi Çeh Eyâleti ile Aguşturya Sancağı'na mahsûr olup, Çeh Eyâleti ile Grandebur gayilesinden birkaç seneden berü perîşân ve ‘avâ‘id-i asliyyesine tedennî sirâyet eylediğinden gayri aslında müddehar hazîneleri olmayup, seferler vuku‘unda lâbüd hem-civârları olan krallardan ve agniyây-ı diyâr ve kenâyisden istidâneye muhtâc oldukları ve hâlâ düyûn-i vâfireye ibtilâ ile ehl-i vezâ‘iflerinin bir mikdârın tenzîl ve bir mikdârını ilga misillü çâre-cûluğa tesaddî eyledikleri, kendi takrîrlerinden müstefâd olmuşdur. Macar Krallığı her ne kadar sûret-i zâhirde Marya'nın kuvvetü'z-zahrı ve âb-rûy-i memleketi görünür ise Macaristan aslında Devlet-i ‘aliyye hudûduna mücâvir ve Macar ehâlîsi Nemçelü'den mütenâfir olmağla, Rakoci-oğlu ve Tökeli misillü Macar a‘yânı taraf-ı Devlet-i ‘aliyye'ye ilticâ ve niçe kerre ceng ü cidâl istimrârına bâ‘is oldukları ‘indlerinde hüveydâ olmağın, bu gayi-leyi def‘ içün Marya'nın pederi sâbıku'z-zikr Altıncı Karlos Macaristan'ı on beşer yirmişer köy ayırup, Macar beyzâdelerine ze‘âmet ve ocaklık misillü tevzî‘ u taksîm etmeğin, mahsûllerinden Kraliçe'nin hissesi olmayup, seferler vukû‘unda asker ve akça ile ba‘zı mertebe imdâd ü i‘ânet husûsunu kendü mürû‘etlerine havâle edegelüp, cebr ü kahra dâ‘ir mu‘âmeleden ictinâb üzere oldukları mütevâtirdir.
Belî Kraliçe'nin dahi ba‘zı mahallerde hâs misillü ‘akar ve kurâsı olmağla, anın mahsûlâtı kendüye ‘âyid ve kendü anbarlarında iddihâr edüp, vaktinde ziyâde behâ ile fürûht ve ticâret mesleğine sâlikdir. Hattâ bu gûne hâslarının ve Çeh Eyâleti'nin mah-sûlâtı semen-i galî ile râyic olmak içün Macaristan'ın Beç'e zahîresi gelmek memnû‘atdan olup, Macaristan ehâlîsi kendü  mahsüllerin kendü vilâyetinde satmağa mecbûr ve câ-be-câ senelerde mahsulleri ziyâde olup, diyârlarında behâ etmediğinden, Eflak ve Boğdan'a semt olan mahallerden Tuna ile İstanbul'a getürmeye hâhişker oldukları ma‘lûm olmuşdur.
Eyâletlerinin sekizincisi Balatnat [=Renanya-Palatina] Sancağı olup, Elektör-i Sâmin tasarrufundadır.
Dokuzuncusu Hanoveri Eyâleti dimekle ma‘rûf ve hâlâ İngiltere Kralı Corcu'nun mülk-i mevrûsu olup, kayim-makam ile zabt ede gelmişdir. Zikr olunan Elektörluk'la-rından başka Savoya Sancağı müfrez dükalık olup, hâlâ Sardunya Kralı hükmündedir. Heseyeh (Hesse) Sancağı dahi müstakil dükalık ve Ebyâ Eyâleti dahi başka müfrez ve müstakil bir cumhûr tasarrufundadır.
Bu tafsîlden Nemçe memleketinin kesret-i şürekâsı âşikâr ve împaratoriçe'nin hükmü cârî olduğu eyâletin hey’eti ve Devlet-i ‘aliyye-yi ebediyyü'l-karara hayyiz-i nisbeti, ke'ş-şemsi fî vasati'n-nehâr1042 âşikâr ü be-dîdârdır. Bu takrîrden eyâletlerinin ‘adem-i vüs‘ati ve îrâd-ı mu‘ayyenelerinin kılleti müstebân ve mefhûm iken, “izhâr-ı ‘acz u ıztırâr etmeyüp, tedâbîr-i mülkiyyeleri temşiyetinde muktezî olan emvâli kandan tedârük ederler?” su’âline şöyle cevâb verilür ki, —Bunlar her ne kadar ashâb-ı tena‘‘um ve tereffühden görünürler ise, devletlerinin ahvâli gâyetde mazbût ve merbût olup, îrâd tahsîlinde hîle vü hud‘a icrâsına fikirlerin i‘mâl ve mesârıf ve ihrâcât bâbında isrâf ve itlâfdan mücânebet ile imsâk ve tasarruf dekayikına ri‘âyetde ihmâl etmezler. Meselâ Devlet-i ‘aliyye tüccârından gayri Beç'e metâ‘ getüren France ve îngiltere bâzergânla-rından yüzde otuz guruş gümrük ve bir öküzden dört beş altûn bâc almak ve ekser-i me‘kûlâtın bey‘ u şirâsında müdâhaleleri olup, hamr u duhân misillü havâyic-i ‘âmmeden asl-ı semeni kadar resm almak ve gurûb-i şemsden sonra varoş ve kal‘a kapuların-dan içerü girmek irâdesinde olanların ağniyâ vü fukarâsından akça devşirmek ve komedya dedikleri hayâl-hânelerine kral ve kraliçeye varınca sıgar u kibârı her gice cem‘ u hâzır olmak mühimmât-ı beldelerinden olmağın, herkesin tabaka va mikdârına göre celb-i dirhem ü dînâr eylemek misillü mukûs ve mekrûhâtın gayeti olmayup, Devlet-i ‘aliyye'den gayri divel-i Nasârâ elçilerine bir habbe virmezler.
El-hâletü hâzihî Grandebur ile müşâcere ve mugalebeleri keyfiyyeti şöyle fehm olunmuşdur ki, Grandebur-i mesfûr împaratorluk ile tevfîr-i mülke dâ‘ir olan ümniyye-sin tahsîlden gayri fikirde olmayup, leyl ü nehâr hezâr hîle ile asker terbiyyesi ve i‘mâl  ve irâdesi hâletlerinde bezl-i tâb ü tüvân ve bi'n-nefs melâhim ve mehlekeye iktihâm ile meydânda sâhib-i ikdâm ü cevelândır. Bunlarda ceng ve husûmet ve tevsî‘-i memleket dâ‘iyyesi ber-taraf olup, mücerred bi'z-zarûrede def‘-i sâ‘il mülâhazasıyla müdâfa‘a kaydında olduklarından gayri mu‘în ve mededkârları olan Françe ve Moskov devletleri hâtır içün askerlerin mehlekeye uğratmayup, mısra„:
Uzakdan merhabâ ey ayı kardaş
me‘aliyle imrâr-ı eyyâm ve belki kraliçenin devleti ber-geşte olduğu sûretde kendülere mücâvir ve münâsib olan mahallerden hisse-mend olmak recâsını igtinâm ederler. Bu sûretde Grandebur galib olmak cânibi râcih iken, îbn Haldûn Mukaddime'sinde1043 mestûr olduğu üzere devlet-i müsteciddenin devlet-i müstekarra üzere galebe-i külliyyesi tûl-i zemân ve tekerrür-i tavârık-ı melevâna mevküf olmağın, fi'l-hakîka Grandebur'un eyyâm-ı istidrâcı mümted olursa, husemâsın istîsâl eylemek kavâ‘id-i hükmiye-i mücer-rebeden hâric değildir.
