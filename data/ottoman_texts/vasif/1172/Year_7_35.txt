Me’mûr-şüden-i Eyâlet-i Sivas ve Erzurum be-hudûd-i Lezgi
Tâyife-i Lezgi eğerçi ehl-i İslâm'dan olup, ancak ne Devlet-i ‘aliyye'ye itâ‘at ve ne hem-hudûd oduğu İranîyân'a teba‘iyyet edüp, mutlaku'l-‘inân ve gayr-i mahkûm ve ih-tilâs-ı fursat eylediklerinde, sügür-i tarafeyne îsâl-i gezend ede geldikleri emr-i meczûm olup, bu esnâda serhadd-i Hâkânî re‘âyâsına zulm ü te‘addî ve ba‘zı mevâşî sevkıyle nehb ü gârete tesaddî eyledikleri, vülât-ı etrâf inhâsıyla ma‘lûm-i evliyây-ı devlet ve emr-i muhâfazaya  dikkat muktezây-ı mecârî-yi siyâset olduğuna binâ‘en, hıfz-ı sügûr ve def‘-i şurûr irâdesiyle Sivas ve Erzurum eyâletleri o taraflara me‘mûr ve memleket-i İran'a adem-i tecâvüzleri bâbında ısdâr-ı menşûr kılındı.
