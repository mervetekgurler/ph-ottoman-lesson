Vasf-ı Beç „alâ tarîkı'l-icmâl
Beç Kal‘ası bir fezây-ı müstevîde Tuna Nehri'nin bir şıkkı kenârında sûru tahminen on altı zirâ‘ kutr u dâ’iresi meşy-i mu‘tedil ile yirmi dakika hendeki ‘arîz u ‘amîk bir mütevassıt kal‘adır. Derûnu dörder beşer kât kârgîr hâneler ve büyük kenîsâlar ile dopdoludur. Ve hâneleri ekseriyâ kirâ ile îcâr ü istîcâr oluna gelüp, bir hâne içinde beş altı âdem evlâd ü ‘ıyâliyle olur. Kal‘a içinde şâdü'r-revân misillü suları ve ba‘zı mü-himmât içün meydânları vardır. Egerçi kal‘a büyük ve pek metîn deyecek mertebede değildir. Ammâ etrâfında varoşlarının vefreti olup, bağlı bağçeli mükellef hâneleri vardır. Varoşlarının etrâfı yek-pâre hendek kesilmiş ve taraf taraf dervâzelerle tutulmuşdur.
Cânib-i garbîsinde kal‘adan bir sâ‘at mesâfe ile Alaman Dağı nâmına kaddi yarım sâ‘at, cenûbdan şimâle mümted olmuş bir cebel vardır. Tuna Nehri bu dağın cânib-i şimâlîsinden zuhûr ve Beç Kal‘asının cânib-i şimâlîsine doğru murûr hâletinde esâbi‘-i hamse sûretinde beş şıkka münkasem olup, bir şıkkı Beç kal‘asına mumâs olarak ce-reyân etmeğin, kal‘anın şimâl tarafında olan kapusuna büyük köprü ile girilür. Ve şimâle doğru gidildikde, Tuna'yı dört yerden cisr ile geçmeğe muhtâc olup, bu sûretde Tuna'nın cedâvili miyânında büyük adalar hâdis ve ekserîsi ormanlar ile doludur. Kal‘anın cânib-i cenûbîsinde Vidin nâmına bir nehr-i muhtasar vardır. O tarafda  olan varoşlar ile finây-ı kal‘a miyânını fâsıldır. Ve bu nehir kal‘anın cânib-i şarkisinde olan hendeklere uğrayıp, Tuna'ya munsabb olur. Kal‘a varoşlarının sükkânı kesret üzere olup, bey‘ u şirâları devletlerine dâ‘ir ticâret hîlelerine menût olmağın her şeyleri behâludur. Kal‘anın cânib-i şarkisinde kal‘adan yarım sâ‘at bu‘d ile —Hüsn-i Be-led” ma‘nâsına İstatuque (öy oLI) nâmına etrâfı Tuna ile ihâta olunmuş tûl ü ‘arzı birer sâ‘at bir mesîreleri vardır. Ekser-i mevâzı‘ı hüdây-i nâbit eşcâr ve ba‘zı mahallerinde kasda mukârin fezây-ı hâliyesi vardır. Mîrî korularından olmağın, behâr eyyâmı kapuları açılup, ağniyâsı cenûb cânibine ve sûkası şimâl tarafına me‘zûn olurlar. Beyn-lerinde hâciz yoğiken biribirlerine ihtilât ve müzâhame etmezler. Bundan gayri şimâl ve cenûb tarafında mükellef kral serayları ve bağçeleri vardır. Kibâr u ağniyâsı mevsimleriyle bu bağçelere teferrüce me‘zûnlardır.
Ehâlîsinin a‘yân ü ağniyâsı kuşluğa dek uyurlar. Zuhr vakti ta‘âma oturup, ikin-düye karîb yemekden fâriğ oldukları gibi hintovlara binüp, üçer beşer zikr olunan mesîrelere giderler. Ahşama dek dolanup, vakt-i grûbda derûn-i kal‘ada vâki‘ opera ve komedya ta‘bîr olunan hayâl-hâneye hâzır olurlar. Ve sâ„at üçde hayâl-hâneden çıkup, kapuları önünde fânûslar ve herkesin yedinde yel mumları firûzân olarak biribirlerine müsâferet ve musâhabete giderler. Ve gice ta‘âmına oturup, sabaha dek birbirlerinin hânesinde ve sokaklarda kendülere mâni‘ ve müzâhim ve nizâ‘ u gavgaya dâ‘ir işleri yokdur. Muttasıl pîşe vü endîşeleri bu makûle lehv ü lu‘ba maksûr olmağın, Grandebur ve sâ‘ir mu‘ârızları müdâfa‘asından ne mertebe müteneffir oldukları vâzıhdır.
