İstıtrâd
Re‘îsülküttâb olan Kâşif Mehmed Efendi'nin ‘azli ve Haremeyn Mütevellîsi olan Nûri Bey'in riyâsete nakli matlûb-i Şehinşâhî olup, Mîr-i mûmâ ileyhin hudûs-i zemânıyla menâsıb-ı devletde istihdâm ve bâriz ü kâmin ahvâli tecribet-güzâr-ı enâm olmadığı sebebi ile makâm-ı hatîr-i riyâsete takrîbi muhill-i nizâm olacağı, Sadr-ı vâlâ-makâm tarafından telhîs u i‘lâm ve Emîn Efendi'nin ibkâsı iltizâm olunmuşidi. Birkaç defa su’âl ü cevâb tekerrür edüp, bilâhare: “Nûri Bey olmaz ise, Emîn Efendi dahi ol-masun her kimi istersen re’îs edesin” deyü tevcîhât gicesi taraf-ı hümâyûndan haber vârid olup, Emîn Efendi'ye da‘vetci gitmiş iken, mûmâ ileyhe istirâhat haberi te‘âkub ve şahs-ı vâhidin pîrâmen-güzâr-ı efkârı olmayan Dilâver Ağa-zâde ‘Ömer Efendi, hidmet-i Riyâset'le Bâb-ı ‘âlî'ye tekarrub eyledi. Mûmâ ileyhin bitâne-i ahvâline mahrem olanların biri ziyâretine ‘azîmet ve tebrîk-i Riyâset eylediğinde, hemân bir âh-ı cângâh ile izhâr-ı hüzn ü melâl ve ‘ömr-i girân-mâyesine âfet-i zevâl erişdiğini güzârende-i şe’âmet-mekâl edüp, muhâtabına hayret târî ve ba‘zı tesliyyet ile îfây-ı şart-ı vefâdârî eyledikde: —Elli sene dâr-ı dünyâda fakr u fâka ile dem-güzâr ve leyl ü nehâr hasret-i dînâr ile dilfigâr iken, şimdi böyle bir mansıb-ı ‘azîzü'l-menâl1155 ile kesb-i refâh-ı hâl edeceğime zemân müsâ‘id olmayacağı meczûm ve bu mansıb müşrif-i helâk olanların ba‘zısına kable'l-mevt ‘ârız olan sıhhat-i yek-sâ‘at kabîlinden  olduğu ma‘lûm olup, hemân âhiret hakkını helâl ve du‘ây-ı bi'l-hayr ile hukük-i dîrîneyi istikmâl ile mühürzen-i leb-i sükût” ve merküm dahi bu keyfiyyet-i garîbeden mebhût olup, fi'l-hakıka kırk güne varmadan tomâr-ı ‘ömrü tayy-kerde-i dest-i ecel oldu.
