İhsân-ı Vezâret be-Silahdâr-ı hazret-i Şehriyârî
Gars-i yemîn-i Şâhî ve nişânde-i dest-i Pâdişâhî olan Hamza Ağa'nın Silahdârlığı hengâmında tavr u hareketi istihsân ve ‘akl u zekâsı sencîde-i mîzân-ı imtihân olunup, merâtib-i ‘aliyyeye irtikâsı min külli'l-vücûh şâyân görülüp, evâyil-i şevvâlü'l-mükerremde1156 Mora Muhassıllığı inzımâmıyla süllem-i rütbe-i vâlây-ı Vezâret'e ıs‘âd ve alay ile Bâb-ı ‘âlî'ye gelüp, huzûr-i Sadâret-penâhîde iktisây-ı hil‘at ile is‘âd olundu. Sâbıkâ Mora Muhassılı Tevkı‘î Vezîr Mustafa Paşa'ya, Haleb Eyâleti ihsân ve Muhsin-zâde Vezîr Mehmed Paşa'nın dahi mansıbı olan Kütahya'ya hareket ve ‘azîmeti fermân olundu.
