Fevt-i Re’îsülküttâb ve „azl-i Ser-çavuşân
İcmâl-i hâli bâlada nigâşte-i kalem-i nâdire-rakam olan Dilâver Ağa-zâde ‘Ömer Efendi, [mısra]„:
İnne'l-belâ‘e mü‘ekkelün1167 bi'l-mantık1168
mefhûmu üzere mesned-i riyâsete tesâ‘udunu mukaddime-i mevt ‘add edüp, kırk günden sonra şîrâze-i ‘ömrü münhal ve lebbeyk-zen-i dâ‘î-yi ecel olup, Âmedci bulunan ‘Abdullah Efendi, el-Kâtibü kâtimün1169 ma‘rifetiyle meşhûr ve cevdet-i hat ile zebânzed-i cumhûr olduğuna binâ‘en, zilka‘denin yirmi üçüncü günü1170 Re‘îsülküttâb ve mahsûd-i ricâl-i bâb oldu.
Müteveffây-ı mûmâ ileyh rumûz-âşinây-ı kitâbet ve yeke-süvâr-ı meydân-ı ma‘rifet sebk-i kelâma kadir olduğu Hadîka'ya1171 yazdığı zeylden zâhirdir.
Belgrad Binâ Emîni Za‘îm Mustafa Ağa'nın zevâhir-i ahvâlinden liyâkat fehm olunup, tevcîhâtda Çavuş-başı nasb olunmuşidi. Umûr-i Dîvâniyye'yi idârede râcil ve her mâddenin hüsn ü kubhunu temyîzde câhil olmağla, zilhiccenin ikinci günü1172 ‘azl ü tezlîl ve Çavuş-başılık ile Sadrıa‘zam Kapucular Kethudâsı Hatîb-zâde Ahmed Efendi tebcîl olundu.
