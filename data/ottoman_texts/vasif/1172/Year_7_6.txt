Fevt-i Sadr-ı esbak Hekîm-zâde „Ali Paşa ve nakl-i na„ş-ı û be-Âsitâne
Müşârun ileyhe mukaddemâ Anadolu Eyâleti tevcîh olunup, bir müddet İzmir'de ikamet ve her gün darb-ı nevbet-i mehâbet ile icrây-ı hükümet ve Sadrıa‘zam'ın müşârun ileyhe kıdem-i hidmeti olmak cihetiyle haline terk edüp, İzmir'de ikamet muhâlif-i rızây-ı devletdir demekden hicâb ü edeb etmişidi. Hele ne hâl ise  kürsiyy-i eyâleti olan Kütahya'ya gelüp, birkaç gün mübtelây-ı renc ü elem ve yetmiş bir senesi zilhiccesinin dokuzuncu günü1045 diyâr-ı ‘ademe vaz‘-ı kadem edüp, hisârın câmi‘i civârında vedî‘a-i sandûka-i serâ ve reh-peymây-ı semt-i beka1046 oldu. Müşârun ileyh emârât-ı mevti ihsâs ile fevtinden birkaç sâ‘at mukaddem kendü kalemleriyle bir kıt‘a vasiyyet-nâme tertîb edüp, Âsitâne-i sa‘âdet'de Altı-mermer semtinde müceddeden binâ etdiği câmi‘-i şerîf ittısâlinde âmâde eylediği türbesine defn olunması cümle-i vesâyâsından olduğunu evlâd ü ‘ıyâl bâ-‘arzuhâl ifâde etmişler idi.
Bu makûle nâmdâr vezîrler ve mûtû kable en temûtû1047 me’âlini fehm ile mukaddemce evkaf u hayrât tertîb eden zâtların taşrada vefâtları vukû‘unda Âsitâne'ye nakl ve i‘dâd eyledikleri merâkıdde defn olundukları mesbûk olduğuna binâ‘en, müşârun ileyh hakkında dahi müsâ‘ade erzânî kılınup, Kütahya'da tahte'l-arz yirmi altı gün meksden sonra ihrâc ve taht-ı revâna vaz‘ ve Âsitâne'de vâki‘ mezârına idrâc olundu. Cesedine ‘ârıza-i fenâ tetarruk etmeyüp, fekat mehâsininin bir tarafı pûsîde olduğunu sikadan ba‘zıları rivâyet etmişdir.
