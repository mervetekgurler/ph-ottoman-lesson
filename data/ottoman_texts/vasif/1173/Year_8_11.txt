Zikr-i nizâm-ı umûr-i Mısrıyye ve „avdet-i me’mûrân
Bâlâda sahîfe-zebân-ı beyân  olduğu vechile me‘mûrlar hutût-i hümâyûn ile müveşşah evâmir-i celîle ile Mısır'a ‘azîmet etmişler idi. Suver-i me‘mûriyyetlerini Vâlî-yi Mısır Vezîr Mustafa Paşa'ya irâ‘et ve dîvân tertîbine mübâşeret ve ümerâ vü ‘ulemâ ve sâyir müte‘ayyinân ictimâ‘ ve cehren kırâ‘et olunan evâmir-i ‘aliyyeyi istima‘ ile kulûb-i kasiyelerine hafakan ve beşerelerine safret-i havf tarayânıyle imtisâl-i evâmir edeceklerini birer birer te‘ahhüd ve fîmâ-ba‘d umûr-i devlete ihtimâm ve tekayyüd üzere olacağları yemîn ü sevkendleriyle te‘ekküd edüp, fesh-i dîvân ve konağlarına gelüp, ru‘yeti şahsına münhasır olan umûru herkes kuvvetden fi‘le îsâl zımnında sarf-ı tâb ü tüvân eylediler. Şöyle ki, Haremeyn-i şerîfeyn ehâlîsinin mu‘ayyen olan gılâl ve deşâyiş ve cerâyeleriyle1201 levâzım-ı Mescideyn-i şerîfeyni senesi zarfında Nehr-i Nil üzerinde mevcûd sefâyin-i cedîde ile cânib-i Haremeyn'e irsâl eyleyeceklerini ve irsâliye ve Kîlâr-ı ‘âmire zehâyiri yine senesi içinde mahalline îsâl olunup, irsâliyyeden gayri ez-mu‘tâd fermân-ı ‘âlî sâdır olmadıkça bir akça sarf olunmamak ve cüz‘iyye-i şer‘iyye ba‘de't-tahsîl iktizâ eden mal ve irsâliyesi temâmen mahallerine teslîm olunup, ‘uhdelerinde olan mukata‘atdan Haremeyn-i şerîfeyn içün tahsîli lâzım gelen gılâl gill ü gişden ‘ârî ve sayfî gılâl olarak Mısır'a nakl ve Vâlî ma‘rifetiyle anbarlara vaz‘ ve evvel be-evvel bender-i Süveys[ş]'e irsâl ve mahallerine îsâl olunmak ve sâdât-ı Bekriyye ve Câmi‘-i Ezher ‘ulemâsının ve Hasaneyn ve Şâfi‘iyye ve sâyir erbâb-ı istihkakın cerâye-leriyle1202 tevâyif-i askeriyye gılâli ‘aynen mahallerine ve eytâm ü erâmil ve cevâli ve keşîde aklâmından ashâb-ı vezâyifin ‘ulûfeleri üç ayda bir defa dîvân-ı Mısır'da Vâlî-yi memleket muvâcehesinde edâ ve ashâbına teslîm ü i‘tâ olunmak ve nizâm-ı memleket-i Mısrıyye zımnında şeref-rîz-i vürûd olan evâmir-i ‘aliyyenin icrâ ve infâzına ‘an-samîmi'l-kalb sa‘y ü ihtimâm ve bu sâlde edâsı lâzım gelen mâl sene-i âtiyeye tevkif olunmayup, bir sebeble te‘hîr olunmuş ise dahi fi'l-hâl ikmâl ü itmâm olunmak ve vülât-ı Mısır ve hâkimü'ş-şer‘ bulunanların ahkâmına ittibâ‘ u muvâfakat ve hilâf-ı nizâm harekete kıyâm eden şekavet-pîşeleri, ocakları, zâbitleri ma‘rifetleriyle ahz ve Vâlî-yi Mısır'a teslîm ile cürm ü kabâhatlerine göre siyâset olunmak ve işbu mevâdd-ı meşrûta ve kuyûd-i mebsûtanın birine halel târî olmayup, muhâfazasına te‘ahhüd eylediklerini hâvî hüccet verdiklerinden gayri  sâdât-ı Bekriyye ve ‘ulemây-ı Ezheriyye dahi bu sûret-i haseneye tekeffül edüp, bin yüz yetmiş iki senesi târîhiyle verdikleri se-nedât ü hücec dîvân-ı hümâyûn kalemine kayd etdirilüp, Baş-muhâsebeye ‘ilm ü haber kâ’imesi verildiğinden başka, me’mûrların getürdükleri tahrîrât-ı sâ’ire1203 mantûkunca emvâl-i bâkâyâ ve gılalden Haremeyn-i şerîfeyne ma‘a ücret-i şütürân üç yüz otuz kîse-i Mısrî ile mâl-i surreden bakâyâ iktizâ eden üç yüz seksen kîse-i Mısrî bi't-temâm tahsîl ve on beş bin erdeb-i ‘aynî gılâl dahi Süveyse gönderilmek üzere anbarlara vaz‘ u teşhîn ve ‘ulemây-ı Ezher ve sâ’ir1204 erbâb-ı istihkakın bakıyye iki yüz erdeb gılâlleri dahi ashâbına teslîm olundukdan sonra Rıdvan Kethudâ Hulvânî bakayâsından ve Deli Bey-zâde Mehmed Bey'in Defterdarlığı vaktinde kalan Kilâr-ı ‘âmire zehâyiri semeninden ve iki senelik istirdâd ve terekkıyât behâsından min haysü'l-mecmû‘ bin dokuz kîse-i Mısrî bi't-temâm mübâşir-i mûmâ ileyhe teslîm olunduğundan fazla be-her sene Kilâr-ı ‘âmire'ye mahsûs olup, bakayâ kalan brinc ile yetmiş iki senesine1205 mahsûben Tersâne-i ‘âmire'ye irsâli iktizâ eden iki bin kantar üstûbi ve yüz kantar ispavlo ve elli kantar tiyel İskenderiyye Limanı'nda mevcûd bulunan bazergân kalyonlarına vaz‘ u tahmîl olunduğunu müş‘ir defterler ile nakden teslîm olunan meblağı rebî‘ulâhırın yirmi yedinci gü-nü1206 mübâşirler bahren Âsitâne-i sa‘âdet'e getürüp, mahalline teslîm ve hidmetlerini tetmîm eylediler. Ümerây-ı mütegallibenin ser-i nahvetleri kımme-i semâya resîde ve ahkâm-ı Sultânî bir zemândan berü kutr-i Mısır'da nâ-şenîde olmuşiken ‘azîmet ve himmet-i Şâhâne ile fevka'l-me’mûl maslahat görülüp, tahsîl-i cerâyâ ve gılâl-i fukarâ ile mazhar-ı du‘ây-ı bî-intihâ oldular.
