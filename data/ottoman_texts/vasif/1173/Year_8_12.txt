Ahvâl-i Vâlî-yi Çıldır
Eyâlet-i Çıldır'da hükümrân olan Vezîr el-Hâc Ahmed Paşa fi'l-asl Ahısha Ocak-zâdelerinden olmak hasebiyle müsâ‘ade-i tâli‘-i penç rûzesi muktezâsınca bir müddet-den berü Vezâret'le Çıldır Eyâleti'ne Vâlî ve neseksâz-ı umûr-i ehâlî olmuşidi. Kellâ inne’l-insâne le-yetğâ en ra’âhü istegnâ1207 nass-ı sarîhi üzere tekadüm-i zemân ile hemyân-ı iktidârı nuküd-i bî-şümâr ile mele’ân ve yemm-i hırs u tama‘ı yevmen fe-yevmen hurûşân olup, semt-i tuğyâna ‘azîmet ve ‘avâkib-i umûru mülâhazadan gaflet edüp, tevsî‘-i dâyire ve celb-i emvâl-i mütakâsire zımnında Lezgi eşkıyâsıyla muhâbere ve Gürcistân'a  itâle-i yed eyliyeceğini müşâvere edüp, bu ‘azîmet-i fâside Lezgi tâyifesinin hevâsına muvâfık ve meramlarına min külli'l-vücûh mutâbık gelüp, müşârun ileyhi igrâ vü tesvîl ve ba‘zı mukaddemât-ı mümevvehe ile ifsâd ü tadlîl eylediler.
Gürcistân ehâlîsi emed-i ba‘îdden berü Devlet-i ‘aliyye'nin re‘âyâsı mesâbesinde olup, himâyet ü sıyânetleri ve bilâ-sebeb rencîde olunmaları hilâf-ı rızây-ı Pâdişâh-ı cemm-haşem iken, müşârun ileyh asker-i kesîf ile üzerlerine hareket ve mukatele ile vâfir nüfûs telef ve izâ‘at eyleyüp, bu kâr-ı nâ-hencârdan ferâgat eylemesi her çend tarafına işâret olunduysa dahi ba‘zı ‘ılel-i gayr-i müvecceh îrâd ve gûn be-gûn âteş-i fitne îkad eylediği ma‘lûm-i Şehriyâr-ı vâlâ-nijâd olmağla, Eyâlet-i Çıldır'dan ‘azl ve sâbıka Diyârbekir Vâlîsi Vezîr Îbrâhîm Paşa yerine nakl olunup, ma‘zûl-i müşârun ileyhe bir mansıb verilmek tasmîm ve Anadolu'ya çıkması tarafına tefhîm olunmuşidi. Nâçâr emri ‘âlîye imtisâl ve Ahısha'dan ref‘-i eskal edüp, birkaç konak infisâlinde istiş‘âr encâm-ı kâr ile terk-i kâr u bâr ve bir gice üç âdem ile matıyye-rân-ı firâr olduğu mübâşiri olan Kapucu-başı Abdâl Mehmed Ağa'ya ma‘lûm oldukda, etrâf ü eknâfa âdemler irsâl ve müşârun ileyhi tutup, fi'l-hâl istîsâl ve ser-i maktû‘unu Âsitâne'ye îsâl eyledi.
