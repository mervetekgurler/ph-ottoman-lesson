İhsân-ı Vezâret be-Ağa-yı Yeniçeriyân
Dergâh-ı ‘âlî Yeniçeri Ağası olan Vefâlı Mehmed Ağa, ‘ahd-ı ‘Osmân Hânî'de Yeniçeri Ağası bulunup, nesîm-i müjde-i Sadâreti  istişmâm ve hidmet beğendirmek hevâsıyla muhterife ve ehl-i sûku narh ve sâyir husûslarda tazyîk îlâm eyleyüp, Ağa-yı mûmâ ileyhin etvârından Sadr-ı vakt bulunan Bıyıklı ‘Ali Paşa müsteş‘ir ve va‘d-i Sadâret'le müstebşir olduğunu müstahber olup, sû‘-i hâlini ‘âlem-i bâlâya takrîr ve Ağalık'dan ‘azl ve Mağnisa'ya nefy ile tekdîr etmişidi. Râgıb Mehmed Paşa, Sadâret'le kâm-revâ oldukda, mûmâ ileyh ile İran seferlerinde mülâkât ve biribiriyle ‘akd-i râbıta-i muvâhât eylediklerine binâ‘en, birkaç def‘a Mağnisa'dan nefsini ta‘rîf ve hukuk-ı dîrîneyi tezkîr ile rakam-ı niyâzı taz‘îf edüp, müşârun ileyh dahi nazm:
İnne'l-kirâme izâ mâ eyserû zekerû
Men kâne ye‘lefühüm fi'l-menzili'l-haşin1180
mefhûmuna ri‘âyet ve Yeniçeri Ağası nasbı ile hakkında icrây-ı şîme-i mürüvvet etmi-şidi. Çok geçmeden tavrını tagyîr ve dimâğında lezzeti müstekarr olan maslahatın tedbîri zımnında dâmen-i sa‘y ü ihtimâmı teşmîr eylediği ma‘lûm-i Sadr-ı Müsteşîrî tedbîr olup, yine hakkında muktezây-ı mürüvvet icrâ ve rütbe-i vâlây-ı Vezâret'le kadri i‘lâ olunup, Ağalı'ğa da‘vet olunan Kapu-kıran Mehmed Ağa, Belgrad'dan gelinceye dek ihtiyâr-ı meslek-i müsâhele vü igmâz ve tebe‘ât-ı sâbıkasından i‘râz olunup, mûmâ ileyhin Âsitâne-i sa‘âdet'e vüsûlü ‘ulûfe çıkacağı giceye tesâdüf eylediğinden, nasbı husûsu bi'z-zarûre te‘hîr ve Dîvân'dan sonra Kapu-kıran bu def‘a dahi Yeniçeri Ağası nasbı ile tevkır olunup, müşârun ileyh Molla Gürânî'de vâki‘ hânesine rû-gerdân-ı ‘azîmet ve ‘azli musammem olan Kapudân-ı deryâ Vezîr Süleymân Paşa'ya bedel olacağını cezm ile muntazır-ı peyâm-ı beşâret olmuşiken, nazm:
Mâ küllemâ yetemennâ'l-mer‘ü yüdrikühü Tecri'r-riyâhu bi-mâ lâ teştehi's-süfün1181
mefhûmu üzere ahlâm ü emânîsi hebâ ve matlabına nâ-resâ olup, ihzâr olunan çekdirme ile muharremin on dokuzuncu günü1182 Âsitâne'den tecnîb ve Midilli'ye iclâ vü tagrîb olundu.
