Vefât-ı Şeyhülislâm „Âsım İsmâ„îl Efendi ve nasb-ı Veliyyüddîn Efendi
Müşârun ileyh birkaç günden berü münharifü'l-mîzâc olup, ‘illeti kabûl-i ‘ilâc etmediğinden, işbu Cumâdelâhıre‘nin yirmi sekizinci gicesi1216 deryây-ı bigerân-ı ‘âlem-i fânîden lâ-‘âsıme'l-yevm min emrillâh1217 mekaliyle gûyâ olarak ref-i raht-ı vücûd ve ‘azm-i semt-i beka  ve hulûd edüp, Sadrıa‘zam ve Tevkı‘î Mustafa Paşa ve Kapudan Paşa ve sudûr ve Nakıbü'l-eşrâf ve İstanbul Kadısı ve Ocak ağaları ve Defterdar Efendi, Sultân Mehmed Câmi‘i'nde cem‘ olmalarıyla Ayasofya Şeyhi'ne iktidâ ve namazı edâ olundu. Sâbıka Sadr-ı Rûm Veliyyüddîn Efendi, mesned-i vâlâ-yı fetvâya cümleden elyak u ehak görülüp, Sadrıa‘zam mukaddemce Serây-ı hümâyûn'a ‘azîmet ve Efendi-yi müşârun ileyhi Kapucular kethudâlarıyla da‘vet etmişler idi. Beş on günden berü mizâclarına inhırâf târî olup, rükûb u nüzûle kudretleri olmadığını beyân ve bu ‘inâyet-i bî-pâyân sebeb-i ber‘-i cism-i nâ-tüvânî olduğunu güzârende-i zebân eylediği ‘arz-ı huzûr-i Şehriyâr-ı devrân kılındıkda, cism-i bî-mârlarına sıhhat ve vücûd-i bî-tâblarına kuvvet gelinceye dek hânelerinde râhat etmeleri irâdesiyle ferve-i beyzây-ı Meşîhat boğça ile taraflarına irsâl olunup, bu teşrîf-i gayr-i mesbûk ile kavmi beyninde hâyiz-i rehîne-i mefharet oldu. Şifâ-bahş-ı bîmârân olan cenâb-ı Müste‘ân yevmen fe-yevmen müşârun ileyhin cism-i ‘alîline tâb ü tüvân verüp, ‘illeti sıhhate mübeddel olarak def‘-i emrâz u ‘ilel eylediğini taraf-ı Sadru's-sudûra ihbâr ve on yedi gün sonra Rikâb-ı hümâyûn'a vaz‘-ı cebhe-i meskenet ü iftikar eyledi.
