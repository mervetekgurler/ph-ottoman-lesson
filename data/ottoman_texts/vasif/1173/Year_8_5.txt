Havâdisât-ı müteferrika
Cülûs-i hümâyûn ihbârı zımnında bundan akdem Sicilyateyn Kralı'na hıtâben tahrîr olunan nâme-i hazret-i Tâcdârî, Âsitâne'de mukim olan Orta Elçisi'ne i‘tâ ve bu esnâda cevab-nâmesi vürûdunu mersûm inhâ ve ‘arzına izn ü ruhsat istid‘â etmişidi.
Takdîmine izn-i ‘âlî sudûr ve saferü'l-hayrın dokuzuncu günü1183 kapuya gelüp, zikr olunan nâmeyi ‘arz-ı huzûr-i Sadru's-sudûr eylediğinden başka, İspanya Kralı hâlik ve zimâm-ı hükûmetine Sicilyateyn Kralı irsen mâlik olduğunu dahi resmen takrîr ü beyân ve oğullarının birini Sicilyateyn Kralı nasb etdiğini âverde-i zebân eyledi.
Şehr-i mezkûrda ehl-i İslâm'dan iki nefer ve re‘âyâdan üç nefer şâhid-i zûr ikrârla-rıyla müstehakk-ı veyl ü sübûr olup, ‘âdet üzere etrâf-ı mehâkim ü esvâkda teşhîr ve her tarafdan düşnâm ü melâmetle tahkir olundular.
Sâhil-serây-ı  Kara-ağaç hulûl-i mevsim-i harîf ile mâye-i inbısât ü ib-tihâc olduğuna binâ‘en, evâsıt-ı muharremü'l-harâmda1184 o mahall-i feyz-imtizâc, nişîmengâh-ı sâhib-i taht ü tâc oldu.
Üsküdar Kazâsı, Hâfız İbrâhîm Efendi'ye ‘inâyet ve Selânik Kazâsı, ‘Abdulvâhid Efendi'ye himmet olunup, Burusa Kazâsı'yla, Âmid'den munfasıl Es‘ad Efendi-zâde Şerîf Efendi müşerref ve Mısır Kazâsı'yla, Ni‘metullâh Efendi mu‘arref olup, Ya‘îş Ahmed Efendi dahi Şâm Kazâsı'yla kesb-i medâr-ı me‘âş etmişiken, ihtiyâr-ı tekâ‘üd ve Lefke Arpalığı te‘yîdiyle dağdağa-i hükûmetden tebâ‘ud edüp, Şâm Kazâsıyla, Selânik'den munfasıl es-Seyyid İbrâhîm Efendi'nin necm-i ikbâli tevakkud ve Kuds-i şerîf Kazâsı ile, Sır-kâtibi ‘Ömer Efendi, mirkât-ı Mevleviyyet'e tesâ‘ud eyledi.
Bu esnâda nemâdâr bir tîmâr mahlûl olup, Seferli odasında kâyin ağalardan birine teklîf olundukda, ‘uluvv-i himmet iktizâsıyla tîmâr-ı mezkûru istiklâl eylediğinden âhâra verilmeyüp, ‘alâ hâlihî terk ü ihmâl olunmuşidi. Pâdişâh-ı ‘âlem-penâh tebdîlen Matbah-ı âmire cânibinden murûr eder iken, erzel-i ‘ömre vâsıl bir aşcıya mukâbil olup: —Ne hidmetdesin?” deyü su’âl ve aşcı olduğunu beyân ile ‘arz-ı meskenet ü ibtihâl eyledi. —Ne zamandan berü hidmet edersin” deyü tekrâr su’âle tenezzül ve “vâlid-i mâcidleri vaktinden berü bu dâyire cârub-keşlerindenim” cevâbını tevassul eyledikde, tîmâr-ı mezbûr merkuma ihsân olunduğundan başka, libâs-ı fâhir ve nakd-i vâfir ile resîde-i hayyiz-i ekâbir oldu.
