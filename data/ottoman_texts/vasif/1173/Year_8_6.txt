Tebdîl-i Şerîf-i Mekke
Fer‘-i cürsûme-i şeref ve hayru'l-halef-i urûme-i selef olan Şerîf Müsâ‘id bin Sa‘îd sekiz sene mikdârı Şerâfet-i Mekke ile dem-güzâr ve tevâyif-i ‘Urbân'ı zabt ile nâmdâr olup, ‘âm-ı mâzîde tüccârdan bir şahs-ı tüvanger müşârun ileyhe izhâr-ı ğayz ile îkâ‘-ı zarar fikrine düşüp, Mısır Mîrü'l-haccı Keşkeş Hüseyin Bey'e vâfir mal va‘d ve ‘azlini taleb ve mîr-i merkum dahi müzahrefât-ı dünyeviyyeye tama‘an Mekke'ye vüsûlunde bir behâne ile ihdâs-ı şûr u şağb edüp, mücâdeleleri mücâledeye ve mu‘ârazaları mübâledeye müncer olup, Harem-i Beyt-i mükerrem'de ceng ü sitîz ve i‘mâl-i seyf ü nebtîz eyleyerek mücâvir ve huccâcdan emniyyet meslûb ve ‘âkıbet ceyş-i Mısrî mağlûb ve eşyâları menhûb olup, tevassut-i muslihîn ile def-i gavga ve yağmâ olunan eşyâları tahsîl ve yedlerine i‘tâ olunmuşidi. Mısır ümerâsı tarafından bu rezâlet hazm olunma-yup, Şerîf Müsâ‘id'in tesallutu ve Şerâfet üzerinde kalursa, Mısır huccâcının inkıtâ‘ı maglatalarıyla Devlet-i ‘aliyye'yi  tevhîş ve üftâde-i hılâb-ı teşvîş eylediklerine binâ’en, ‘azl ve birâderi Şerîf Cafer'i Mekke'ye nasb etmeğe Mîrü'l-hâc Çeteci ‘Abdullah Paşa me‘mûr ve bu mazmûnda emr-i celîlü'ş-şân şeref-sudûr olmuşidi. Vezîr-i müşârun ileyh Mekke'ye vardıkda, hatt-ı hümâyûn kırâ‘eti behânesiyle cümle eşrâf ü a‘yânı cem‘ edüp, irâde-i Devlet-i ‘aliyye'yi Şerîf Müsâ‘id'e ihbâr ve ol dahi sem‘an ve ta‘aten kelâmını tekrâr ile ‘azli ihtiyâr ve birâderi Şerîf Ca‘fer Emâret-i Mekke ile beh-redâr-ı ‘izz ü i‘tibâr oldu.
İlhâk-ı Livâ-i Aydın be-Cerdeci ve ibka-yı Şâm ve tevcîh-i Sayda
Cerdeci Vezîr ‘Abdurrahmân Paşa, bundan akdem ma‘zûl ve yerine Vezîr Çelik Mehmed Paşa mevsûl olmuşidi. Mesârıfına medâr ve bâzûy-i himmetine bâ‘is-i iktidâr olmak içün rebî‘ulevvelin on ikinci günü1185 Aydın Muhassıllığı ile dîde-i âmâli rûşen ve Mîr-i hâclık inzımâmıyla kemâ-kân Eyâlet-i Şâm, Çeteci Vezîr ‘Abdullah Paşa'ya muâyyen olup, Mîr-i mîrândan Ahmed Paşa'ya dahi Sayda Eyâleti ibka vü takrîr ve bu mazmûnda cümlesine evâmir-i ‘aliyye ısdâr u tesyîr olundu.
