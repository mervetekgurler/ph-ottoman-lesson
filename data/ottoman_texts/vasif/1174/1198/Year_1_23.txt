Zikr-i i'tâ-yi ruhsat-nâme-i hümâyûn be-me’mûrân
Elçi-i mesfûr bu madde içün devleti tarafından ruhsat-nâmesi olduğunu îmâ ve verilecek senedi yâ sadrıazam hazretleri temhir veyâhud me’mûr-lara ruhsat-nâme verilmek istid'âsında olmağla binâen-aleyh vezîr-i müker-rem kapudan paşa hazretlerine ve İstanbul kadısı sâbık Müftî-zâde Ahmed
Efendi’ye ve reisülküttab efendiye ruhsat-nâme-i hümâyûn verildikden gayri sûret-i senedin bâlâsına ittifâk-ı ârâ ile karâr bulan işbu sûret mûcibince senedi temhir ve i‘tâ oluna deyû hatt-ı hümâyûn keşide kılındı. Binâberîn işbu şehr-i Safer’in onbeşinci günü Aynahkavak sahilsaraymda me’mûrlar müctemi* ve hâzır ve kapudan paşa hazretlerinin kudûmuna nâzır olmala-riyle müşârün-ileyh hazretleri yevm-i mezkûrda mu'tellü’l-mizâc ve meşgül-i tedbîr ve ilâç olduğu ihbâr ve meclise  gelmeğe iktidârı olmadığı iş‘âr olunduğuna binâen sened-i mezkûru mûmâ-ileyhimâ temhir edüp müşârün-ileyh hazretleri dahi temhir etmek üzere ruhsat-nâme-i hümâyûn ve sened-i mezbûr beylikci efendi ile irsâl olundukda müşârün-ileyh zikr olunduğu üzere mu'âlece şugliyle haremde olduğu haber verilmekle ruhsat-nâme-i hümâyûn ve sened savb-ı vezîrânelerine gönderilüp der-akab temhir ve «bu sulh sulh değildir, a‘dâ bizim hâlimizi gördükçe buna kânî olmayup envâ‘-ı teklîfâta âğâz ve memâlik-i mahrûseye dest-î tamah dirâz eyleyerek hiç olmadı ise Tuna re’s-i hudûd olsun diyecekleri ve başımızın çaresini görmek ve ahz-i intikama medâr olur esbâb tekmiline bakmak lâzım olup sonra ne-dâmet fâide vermez» deyû bi’l-vâsıta takrir ve mûmâ-ileyh dahi senedi alup Aynahkavak’a geldikde Rusya elçisiyle mübâdele ve şimdilik bu veçhile terk-i muhârebe ve mücâdele kılındı.
