Sûret-i sened-i elçi-i Nemçe
Roma imparatoru ve Nemçe memâlikinin kralı cenâblarının zîrde mumzî murahhas orta elçisi dâileri işbu sene-i mübâreke Rebi’ülâhirinin ikinci günü târihiyle müverrah bi’l-cümle memâlik-i Osmâniyyede Nemçe tüccâr ve re'âyâsı hakkında icrâsı lâzım mu'âmeleye dâir taraf-ı Devlet-i aliyye’den verilen senedi bilâ-avk u te’hîr devleti cânibine îsâle müsâra'at etmişdir. Bu defa irsâl olunan ulağımızın avdetinde devlet-i imparatoriyye-nin kabûliyyetine müş‘ir der-i Devlet-i aliyye’ye arz u takdim edeceğim takrirde sened-i mezkûrun dîbâcesinde münderic olup Devlet-i aliyye’nin tüccar ve re'âyâsı ve sefâini bi’l-cümle memâlik-i imparatoriyyede mütemetti‘ olacakları müsâlemât ve münâfa‘âta dâir olan husûsların bi‘l-cümlesi tasdik ve te’yîd olunacağını bu dâîleri resmen tahkik eder ve bu veçhile bi’l-cümle memâlik-i imparatoriyyede en müsâ‘ade olunan milletin hakkında câri olan mu'âmele bi’l-mücâmele ve dahi ziyâde devlet-i saniyye tüccârı  ve re‘âyâsı ve tüccâr sefâini haklarında dahi câri olacağı bî-iştibâhdır ve bu veçhile hem-cıvâr olan işbu iki devlet-i fahîmenin beynlerinde adîmü’l-misâl olan kırk beş seneden beru bilâ-infisâm ve’l-inkıtâ‘ câri ve pâydâr olan musâ-lâha-i mübârekenin esnâsında vâki' olup tarafeynden râbıta-bend-i nizâm olan bi’l-cümle umûr ve musâlih devleteyn miyânelerinde olan tehâbb-ı sâdıka ve tevâdd-ı hâhsa-i lâ-yetegayyerenin takviye ve istihkâmına vesile-i sâbite olmuşlardır. Ve zîrde mumzî da'ileri işbu iki devlet-i fahîmenin za-mâir-i safvet-semîrlerinin birinin mü’evvil ve müfessiri ve birinin dahi re’-ye’l-ayn ile şâhidi bulunmak hasebiyle kendüsünü sa'îd ve müteyemmin add birle hulûs ve hayır-hâhlık ekmelinin tasdik ve tahkîk-ı hâlisânesi taraf-ı Devlet-i aliyye’den karîn-i kabûl buyurulmasmı hasseten ricâ ve niyaz eder.
