Vukû‘-ı muharebe der-hudûd-ı Gürcistan  ve nusret-yâften-i ehl-i îmân be-yâdî-i Yezdan
Çıldır eyâletinde vâki* Acara ahâlisi öteden beni şiddet-i batş u fetk ile meşhûr ve meydân-ı kâr-zârda pâymerdî sebatları elsine-i nâsda mütevâtir ve mezkûr olup leyi ü nehâr gazv ü cihâd âdetleri ve hem-hudûd oldukları Gürcistan’a câ-be-câ akın edüp iğtinâm-ı sebâyâ ve istirkâk-ı üsârâ mülte-zem-i uhde-i şecâ‘atleri olmakdan nâşî hâkim-i Gürcistan olan Soloman-ı bed-peymânın bu mülâbese ile emniyyet ü râhatı meslûb ve ülkesini muhâ-fazaya adem-i iktidar ile dâima mahzûl ve menkûb olup her-bâr Çıldır vâ-lisine şikâyet-nâmeler irsâl ve def‘-i zarar u nikâlleri bâbında tahrîk-i sil-sile-i mürüvvet ve ifdâl etmekle kavm-i mezkûrun dâire-i zabt u rabta id-hâlleri düşvâr ve sa'bü’l-mesâlik mahallerde mukîm olduklarına binâen vâ-li-i müşârün-ileyhin emr ü nehîne çendân havâle-i sem‘-i imtisâl etmediklerinden gayri mazarratları memâlik-i islâmiyyeye âid olmayup diyâr-ı küffâra sâri ve belki seby u bey‘-i esîr ü bürde ile nef‘-i âmları gayr-i mütevârî olup ancak Soloman-ı bî-îmânın adem-i tevhîş ve tenfîri ve mukabele dâiyyesine düşer ise zihnini tahdîş ile azimetinin sarf u tağyiri el-hâletü hâzihi umûr-ı lâzımeden olmağla binâen-aleyh Acara ahâlisine zâhir-i hâlde adem-i te-câvüz-i hudûd keyfiyyetini teklif ve ibrâm ve bâtında iğmâz-ı ayn mu'âme-lesi müşârün-ileyh tarafından iltizâm olmuşidi.  Ahâlinin bu vaz‘-ı düşmen-sûzine mesfûr dil-gîr olup mukabele semtine zehâb ve memâlik-i mahrûseye pâ-nihâde-i ucb ü gurûr olarak îrâs-ı hadşe ve ıztırâb fikrinde olduğu hudûdda mütemekkin olan muvahhidînin ma'lûmları olup zikr olunan keyfiyyet Faş muhâfazasında olan Vezir Halil Paşa hazretlerine ahâli tarafından arz u inhâ ve sâbıkâ Gonya mutasarrıfı olup ol havâlinin kâffe-i de-kâyık ve hakâyıkına vukûf-ı tammı olan mîrimîrândan Abaza Mehmed Paşa tarafına dahi ihbâr ve inbâ olunup imdâd ve Pânete ta'ahhüd eylediklerinden gayri hîn-i zuhûr-ı adû-yi makhûrda dûrdan farkı mümkin bir nev'i alâmet ile kaziyye yek-diğere ihbâr ve Faş’dan top atmak misillû emâre ile icrâ-yi resm-i istinfâr râbıtası mâ-beynlerinde müstahkem ve üs-tüvâr olmuşidi. Acara ahâlisinin sevret ü şiddetleri hasabiyle meydân-ı ceng-de basımlarından rû-gerdân olmayacakları ve bâ-husûs ba'zı karâin ile düşman zuhûru indlerinde meczûm olup an be-an müteyakkız ve mütenebbih oldukları hasm cânibinden tashih olunmağla kavm-i mezkûru şeb-hûn ile iz'âca cesâret edemeyüp Gonya tevâbi'inden Cako kasabası üzerine gelmek tasavvurunda oldukları tahakkuk eyledikde ahâli-i kasaba evlâd u lyâl ve nefâis-i emvâllerini kuvvetü’z-zahr-ı i'tizâdları olan Cebel-i Şâmih’a nakl eylediklerinden sonra  mesfûr dahi zîr-i livâ-i şakâvetinde müctemi* olan kefere-i bed-âyin ve melâ*in-i hâsirîn ile işbu Cumâdelâhirenin onye-dinci günü kasaba-i mezkûreye vaz‘-ı kadem-i şûm ve buldukları eşyâyı nehb ü gâret ve kasabayı ihrâke tasaddî ve mübâderetleri ma‘lûm olduk da mukaddemâ istimdâd içün vaz* olunan alâmet ahâli tarafından etrâ-fa irâ’et ve ba'dehu Faş karasından dahi ma‘hûd olduğu üzere toplar atı-lup cıvârda onlara i‘lân-ı keyfiyyet olundukda derîçe-bâzân-ı mesâmi‘-i inti-bâh olan mübârizân-ı zafer-lüzûm ve ale’l-husûs Abaza Mehmed Paşa birkaç yüz nefer-i dilâverân-ı şecâ‘at-rüsûm ile a‘dâ üzerine sâ’ika-bâr-ı hücûm ve bir mahall-i tenknâda memerler kat* olunup dâne-i tüfeng ve şâir edevât-ı ceng ile ekserisini tu‘me-i gurâb ve bûm eylediklerinden gayri So-loman’un kethüdâsı bu mu‘arekede zahmdâr ve şâir askeri dahi hezâr bîm-i cân ile firâr ve semt-i selâmeti ihtiyâr eyledikleri ve Soloman’a bu hezimet-i fâhişe dağ-ı derûn olup der-akab kahrından âzim-i bi'se’l-makarr sakar olduğunu mukaddemâ Çıldır vâlisi tarafından ba‘zı hedâyâ ile ol cânibe mersûl olan şahıs rivâyet eylediğini müşârün-ileyh hazretleri tahrîrâtında tasrîh ve Faş muhâfızı tarafından dahi keyfiyyet-i muhârebe tafsil ve tavzih olunarak kulûb-i mü’minîn teftih kılındı. 
