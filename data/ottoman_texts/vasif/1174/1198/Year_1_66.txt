Zikr-i iddi‘â-yi Nemçe ba‘zı arâzî ez-Bosna ve kasaba-i İrşova
Nemçelü’nün bundan akdem Moskovlu ile kemer-bend-i ittifâk olmaları menâfi‘-i mülkiyyelerini mûcib ba‘zı ağrâza mebnî olduğu ukûl-i selime erbâbına münkeşif olduğundan gayri etrâf ve eknâfdan istirâk olunan ahbâr ve havâdisden dahi bu keyfiyyet münfehim olmuşidi. Vaktâ ki madde-i Kırım zarûriü’l-ihtiyâr olarak dilhâh-ı hasm-ı ilâh üzere tanzim olundu. Nem-çelü dahi mânend-i mâr-ı münakkaş ser-berâverde-i sûrâh-i mekîdet olup kulûb-i kâsiyelerinde ızmâr eyledikleri matâlib-i fâsidenin temhîd mukadde-mesine şurû‘ eylediler. Tafsili bu ki Nemçe elçisi baş tercümânı ile Bâbıâlî’-ye bir kıt‘a harita irsâl ve mûcib-i nefret ve bürûdet ve bâ‘is-i ihtilâl-i memleket olur ba‘zı vesâil ve gavâilin izâlesiyle emniyyet tarafını istihsâl etmek devletin aksâ-yi âmâli olup ez-cümle bâ‘is-i bürûdet olur mevâddan iki maddenin tanzimi iltimâsiyle def‘-i teşvîş-i hâtır etmek iddi‘âsında oldukların el-çi-i mersûm tercümân-ı mesfûrun kârûre-i müzahrefât ve ebâtil olan kevre-i hâfızasma ilkâ ve ol dahi mânend-i hûk-i leng ü lûk gelüp me’mûriyyetini ifâde ve inhâ eyledi.
Madde-i ula; Bosna hudûdunda vâki' Nemçe memâlikinde Hırvadlık ve şâir arâzi-i Nemçe nehr-i Una ve nehr-i Sava ile tahdîd ve tarafeynden zikr olunan nehirler tecâvüz olunmamak takayyüd olunmuşiken Bosnalu tarafından mugâyir-i ahid-nâme ve hudûd-nâme tahattî ve tecâvüz ve Hırvadlık eyâletinden vâfir arâzi zabt ve el-yevm tasarruflarında olmağla işbu zabt olunan arâziyi Devlet-i aliyye Bosnalu yedinden nez‘ ve Nemçelü’ye istirdâd ve def‘ etmek.
Madde-i sâniye: Nehr-i Tuna’nın sâhil-i yesârında Ada kafası mukabilinde vâki‘ olan İrşova kasabasının tarafeyn memâlikine irtibât ve ihtilâtı hasebiyle Nemçelü’nün lezârâta ve gümrük nizâmlarına halel verüp defan li’l-ihtilâl kasaba-i merkümeden ve ana muttasıl arzan bir kursum menzili ve tûlen meşy-i mu'tedil ile üç çaryek mikdârı olan arâziden Devlet-i aliyye keff-i yed etmek ve bu iddi'âlar zu‘mlarmca ahde mebnî (Vı/102-a) olup zîrâ Devlet-i aliyye tarafından bir sene müddet zarfında icrâsı meşrût olan nehr-i Rezne icrâ olunmayup icrâsı ise meşrût ve o müddetde adem-i icrâsma nazaran istihkak zabt-ı mefkûd ve meskûtdur deyû ityân-ı delîl-i pür-tesvîl eylediklerinden gayri şîve-i ıtmâ‘ ile bir güne san‘at dahi ihtirâ‘ ve îcâd ve sûret-i zâhirde merâmları tehvîn ve teshîl-i maslahat idüğün îrâd eylediler. Sûreti bu ki istirdâdı iltimâs olunan arazî müddet-i vâfireden berû ehl-i İslâm tasarruflarında olmak mülâbesesiyle sekenesinin ba'zısı bâgât ve ebniye ve şâir emlâk peydâ etmeleriyle istirdâd-ı arâzî murâd olunduğu hâlde bunların mutasarrıf oldukları emlâkden mahrûm olmaları iktizâ eder. Nemçe imparatorunun ise maksûdu maddenin ber-vech-i suhûlet husûlü olup bu se-bebden sekene-i merkümenin hırmâmnı adem-i tecviz ve farzâ arâzi-i mez-kûrede sâkin olanlar emlâklerinden dûr ve vilâyetlerinden mehcûr olmağı is-temeyüp kemâ-kân vatanlarında ikâmete hâhişger olur ise cevâmi* ve ibâdet ve kisb ü menfaatlerine kat‘â ta’arruz ve mümâna'at olunmayup mu‘âf ve müsellem olalar ve eğer ikâmet murâd etmeyüp şâir bilâd-ı islâmiyyeye hicret arzusunda olurlar ise kendülerini zarardan siyânet ve emlâk ve vâridât-larına terâzî-i cânibeyn ile takdîr-i bahâ ve kıymet ve der-akab teslimine mübâşeret olunmak ve iltimâs olunan arâzî işbu haritadan ma'lûm olur de-yû tercümân-ı mesfûr haritayı i‘tâ ve avdet, bir müddetden sonra mesfûr gelüp maddeteyn-i mezkûreteynin tarizimi zımnında elçiye devleti tarafından ruhsat-nâme geldiğini ihbar ve tercümesi olarak bir kıt‘a kâğıt takdimiyle Devlet-i aliyye tarafından dahi murahhaslar ta‘yîn olunmak lâzım geldiğini iş‘âr ve birkaç günden sonra Rusya elçisi dahi gelüp sûret-i tecâhül-de Nemçelü’nün maddesini istifsar ve bu maddeler bizim ticâret ve Kırım maddelerimizin ibtidâlarmda tereddüd izhâr olunduğu misillû tatvîl olunmasa münâsib olur idi, bu husûsu me’mûren söylemem lâkin giderek me’mûr olacağım âşikârdır deyû Nemçe ile yek-sâk-ı ittifâk oldukları Devlet-i aliyye tarafından Nemçelü’nün merâmlarına müsâade olunmadığı takdirde id-di‘â eyledikleri muvâfakat-i ahd zu’miyle arâzî-i mezkûreye askerlerini id-hâl ve zabt eyleyeceklerini telmih belki tasrîh eyledi.
İstidrâd: Mülûk-i eslâf asırlarında bulunan erkân ve ricâl-i umûr-ı devletlerini rü’yetde cism-i vâhid gibi olup miyânelerinde beşeriyyet hasebiyle tebâguz ve tenâfüs hudûs eder ise dahi umûr-ı mülkiyyelerine tecâvüz etme-yüp uhdelerinde vuku* bulan havâdis-i kevniyyenin zarar-ı mu’accel ve fe-sâd-ı mü’eccelini kemâl-i tabassur ile mülâhaza ve tefekkür ve yalnız bulundukları asrın salâh ve (Vı/102-b) âsâyişi mültezemleri olmayup nice ey-yâm ve a'vâmdan sonra zuhûr eyleyecek mazarrat-ı mülkiyyeyi i‘mâl-i ef-kâr-ı sâkibe ve idâre-i per-kâr-i ârâ-i sâibe ile fi‘le çıkarup defiyle takay-yüdleri ahvâl-i eslâfa vâkıf olanların ma‘lûmlarıdır. Binâberin Nemçelü ile Belgrad altında elliüç târihinde vâki' olan musâlahada dâimâ bâ‘is-i güft-gû olan hudûd keyfiyyeti ki kemâ-yenbagî müzâkere olunmayup emr-i heyyin ve bahs-i leyyin misillû vakt-i âhara ta‘lîk olunmağla birkaç defa Asitâne-i sa'âdet’de mevadd-ı mezkûrenin müzâkeresi sebkat ve hayli mu'âreze ve münâkaşadan sonra ba‘zı mevhûm ve tarafeyne ihtimâli mefhûm iyâdet-i rekîke ile sened ahz ü i'tâsına mübâderet olunduğundan gayri Bosna câni-bine ta‘yîn olunan muhaddidler maddenin fesâdından ihtiraz ve ictinâb ya‘ni i‘âde-i harb ü darb gailesinden devleti reh-yâb etmek kasdiyle olduğuna göre kaf-ı hudûda şitâb ve bir gün Bosna’da ikâmete cesâret edemeyüp sûret-i firârda iyâbları Bosna ahâlisinin ba‘zı müsinn ve ihtiyârlarınm ma'lûm-larıdır. İşte min-gayr-i te’emmül kaf olunan hudûdun nihâyeti ve senede dere olunan kuyûd-ı meşkûkenin mazarratı şimdi gelüp görüldü. Biz yine sadede gelelim, Bosna hudûdu bâlâda zikr olunan nehirler ile mahdûd olduğu hudûd-nâmelerde musarrah olduğuna nazaran Nemçelü’nün iddi‘â eyledikleri arazî Bosnalu’nun tecâvüziyle zabt olunmuş ise, da'vâları bî-ma‘nâ olmayup ancak bu kadar müddetden beru derûnunda tavattun ile alâka ve emlâk tedârük eden ehl-i islâmı iz‘âc ve yerlerinden ihrâc gâyetü’l-gaye tekellüf ve meşakkate muhtâc ve bâ-husûs hakîkat-i maddeden gafil ve Devlet-i aliyye’nin gavâmız-ı ahvâlinden bî-haber ve zâhil olan ba‘zı ec-lâf-ı nâsm sihâm-ı ta‘n u dahline âmâc olmak ihtimâlden ba‘îd değildir. Hakk te‘âlâ me’mûrlara mu‘in ve i‘tirâz-ı nâ-be-câ ile jâj-hâ olan eşhâs-ı mütekâsirii’l-uküle insâf vere, âmîn. Nemçelü’nün diğer matlubları olan İr-şova, Ada kafası gibi bir ma‘kıl-i metînin bâbı ve ser-rişte-i maksûdun ve-sîle-i hall-i akde vü tâbi olduğuna binâen vükelâ-yi devlet dağ-ber-dil belki dâmen-şikâf-ı sabr u tahammül etmişdir. ^b Milel-i nasârâya veçhen mine’l-vücûh i’timâd câiz olmayup husûsâ vakt-i muhârebede itti-hâd-ı dîniyyeleri olan ehl-i küfrü koyup islâma i'ânetleri muhâl iken hü-dâvendigâr-ı sâbık zamânında ser-be-ceyb-i fırsat olan a‘dâ-yi hazlân-ma’âl Nemçe keferesi Devlet-i aliyye’yi iğfâl ve ba‘zı (V^lOS-a) ivaz mukabelesinde harben ve selmen Moskovlu’yu ilzâm etmekle ta'ahhüd edüp hattâ Leh derûnuna asker idhâl ve müteheyyî-i harb ü kıtâl olduklarını izhâr ile tertîb-sâz-ı mekr ü ihtiyâl ve encâm-ı kâr hasm ile mukaddemâ miyânele-rinde nihânî karâr-gîr-i nizâm olan Leh mukâsemesinde duhûl-i matlûblarr olan mahalleri memleketlerine izâfe ile nâil-i me’mûl olduklarına kanâ'at et-meyüp diğer fâidelerinin husûlüne dahi ibtidâr ve masârif-i kesîreye ibtilâ iddi'âlariyle Devlet-i aliyye tarafından gayr-i ez-nakd mev'ûd olan Boğdan kıfasını talebinde izhâr-ı ısrâr eylediklerinden gayri zikr olunan İrşova maddesini dahi der-meyân eylediklerinde ta‘ahhüd-i sâbıklarmı icrâdan i‘râz ile incâz-ı va‘d-i devlete musırr oldukları her hâlde tabi‘at-i mülke muzırr olduğuna binâen sadr-ı asr ve re’is-i vakt bulunan müteveffâ İzzet Mehmed Paşa ve İsmail Paşa ve şâir erkân-ı devlet kıbelinden şartın adem-i ibkâsı illet ittihâz olunarak matlûblarının define her çend sa‘y ü kûşiş olundu ise müfîd olmayup Rusyalu ile dahi henüz emr-i musâlaha tanzîm olunmuş olduğundan redd-i cevâb îrâdı âteş-i harbin mûcib-i îkâdı olacağı ta'ayyün eylediğinden ihtiyâr-ı ehven-i şerreyn fâidesi üzere incâz-ı va'd olunup İrşova maddesi dahi-ba‘de’l-leta ve’l-leti gümrük ve lezârete nizâmlarına halel veren mevâ-ni‘in defiyle ve ta'arruzları iddi‘â olunan İrşova ahâlisinin te’dîbleri şartiyle meskûtun anh kalmışidi. Bu defa Bosna’dan matlûbları olan arâzinin ber-mûcib-i ahid-nâme-i hümâyûn nizâmı va’d olunarak İrşova maddesinden keff-i yed etdirilmek gerçi vükelâ-yi devletin hâtırlarına lâyih oldu, lâkin hasmın râzı olacağı ma'lûm olmayup farazâ bu sûret-i marzîleri oldu. Arâzi-i Bosna içün lâ-mahâle sened i‘tâ olunması iktizâ eder. Bu tarafda sened ve-rilüp ba'dehu Bosna vâlisine keyfiyyet ifâde olunduğu hâlde mahall-i mez-kûrede mukîm olan serhadlünün îkâ‘-ı fesâdlarını müstelzem olup bu hüc-netin indifâ‘1 içün arâzî husûsunun müzâreke ve tanzimi Bosna vâlisine ba-ruhsat-nâme-i hümâyûn havâle ve ol tarafdan dahi hudûd cenerali yahud bir âhiri terhis olunmak mukavele ve bu tarafda elçiye ifâde ve şâir bu ahvâle dâir olan keyfiyyât kaleme alınup vücûh-ı nâs huzûrunda kırâ’at ve herkesin mâ-hasal fikri ihtiyâr olunmak taraf-ı mülûkâneden lede’l-istîzân akd-i meclis-i meşveret irâde olundu.
Beyân-ı keyfiyyet-i meşveret
İşbu şehr-i Recebülmüreccebin ondokuzuncu isneyn günü sâhilhâne-i hazret-i fetvâ-penâhîde sadrıazam hazretleri ve Selânik mutasarrıfı Vezir Si-iâhdâr Mustafa Paşa ve sudûr-ı kirâm hazerâtı ve defterdâr efendi ve reisül-küttâb efendi ve çavuş-başı ağa ve Tevki'î Çelebi Mehmed Efendi ve defter emini Haşan Efendi ve rûznâmçe-i evvel Süleyman Bey-efendi (Vı/103-b) ve muhâsebe-i evvel Feyzi Süleyman Efendi ve Lâleli Mustafa Efendi ve Abdülkerim Efendi ve Penâh Süleyman Efendi hâzır oldukları hâlde sad-rıazam hazretleri feth-i bâb-ı kelâm edüp Nemçelü tarafından zuhûr eden matlûbât ve ana müteferriğ olup vakt ü hâl iktizâsiyle mülâhaza olunan tedbîrât mukaddemâ kaleme alınup cümleye irâ’et ve herkes hânesinde kırâ’at ile mütâla'asını ifâde etmek tenbîh olunmuşidi. İşte bu maddelerin gerek redd ve gerek kabûlünde der-kâr olan mehâzir-i adîde ve ‘acilen ve âcilen tekevvünü melhûz belki meczûm olan harb mechûletü’n-netîce zikr olunan sûretden her birinizin ma'lûmu olup mukaddemâ kaleme alman keyfiyyât lâyihât-ı akliyye kabilinden olup madde-i vâhidesine hükm-i kat‘î müteretteb olmağla sizin dahi hatırınıza hutur eden sânihât ne ise beyân ve bu maddeler cümleye râci‘ masâlihden olmağla bir ferd mülâhazasını ketm ii pinhân etmesün buyurduklarında defter emini Haşan Efendi ba‘zı vesâil ile kavl-i a‘dâyı ta‘lîl ve bu takrîb ile vakt ü zamânı tevsi* ve tatvîl etmek re’yini tasvîb ve Süleyman Feyzi Efendi mûmâ-ileyhi ta‘kib ve mutâla'a olunan hudûd-nâmelere nazaran hudûd-ı Bosna’nın cümlesi nehreyn ile mahdûd olmak lâzım geldiğinden gayri hudûd nizâ‘ı olduğuna binâen mahallinde rü’yet olunması münâsib olduğun takrir eyledikde sadrıazam hazretleri mukabele edüp ahid-nâmelere nazar olunsa nehr-i Sava ve nehr-i Una hudûd olmak iktizâ eder musâlahadan sonra muhaddid ta‘yîn olunan Sa‘id Paşa’nın mübâdele eylediği hudûd-nâme ayyârelerinden hudûd-ı tarafeyn kemâ-yen-bagî mümtâz olmayup husûsâ nizâ‘-ı mezkûr elliatı târihine değin adem-i fasl u hasm ile devr-i teselsül kabûl edüp Râgıb Paşa merhûm re’is iken Nemçe kapu-kethüdâsiyle bu maddeyi müzâkere edüp gerçi sened mübâdele olunmuş lâkin def‘-i dağdağa irâdesine mebnî maddeyi iğlâk etmiş bu sebeble sened-i mezkûrun dahi ihticâca salâhiyeti mefküd ve bu tarafda kat‘-ı madde içün bâb-ı imkân mesdûd olduğun beyân akabinde re’is efendiye teveccüh ve re’y olarak kaleme ahnup mukaddemce âmâde kılman şukkamn huzzâra kırâatini tefevvüh buyurmalariyle kırâ’ate şurû‘ olundu. Meâl-i şukka: Husûs-ı mezkûr içün bu tarafda murahhas ta‘yîn olunmaksızın bir kerre Nemçe elçisiyle mülâkat ve bu husûsların bu tarafda kat'ı mümkin olmadığı ve îrşova maddesi dahi bâlâda tafsil olunduğu üzere def‘-i mevâni‘ ile kemâfi’l-evvel meskûtun anh kalup Bosna maddesi dahi çünki ahden taleb olunuyor, Devlet-i aliyye tarafından Bosna vâlisi ve Nemçe tarafından dahi hudûd cenerali yahud diğeri terhis olunup re’s-i hudûdda yoluyla müzâkere ve kat* ve tarafeyne i‘lâm olunsun deyû elçiye cevâb verilüp ne mu‘âmele eyler ise tekrâr (Vı/104-a) istişâre ve iktizâsına göre hareket olunmak re’ylerinden ibâret olmağla cümle huzzâr bundan a‘lâ re’y olmadığını i‘tirâf ve ikrâr esnâsında sadrıazam hazretleri kelâmını i‘âde ve «elçinin bu sûretde rızâsı mechûl olup şâyed adem-i rızâ ile mevâddın kabûl olunmadığını devletine ifâde ve devleti dahi esbâb-ı harbi hâzır ve âmâde ede» buyurduklarında ba'dehu Süleyman Feyzi Efendi «ne mâni1 bir kerre elçiye tefhim olunsun, görelim ne cevâb eder» kavlini îrâd hilâlinde re’is efendi Râgıb Paşa riyâsetinde verilen senedin sûreti hâzır olduğun beyân ve kırâatini istîzân eyledikden sonra hidâyetinden nihâyetine dek kırâ’at ve sadrıazam hazretlerinin buyurdukları gibi musanna1 bir sened olup ihticâca salâhiyeti olmadığı ma‘lûm-ı erbâb-ı meşveret oldu. Ba'dehu Süleyman Feyzi Efendi «îrşova maddesini der-miyân edüp icrâsı meşrût olan nehir icrâ olunmuş ise hudûd-nâmelere nazaran Nemçelü’nün da‘vâsı lağv olmak iktizâ eder. Binâen alâ-zâlik nehr-i mezbûr icrâsı olundu mu? Mahallinden isti'lâma ta'lîk olunmak ensebdir» dedikde sadrıazam hazretleri nâtıka-cünbân-ı hüsn-i beyân ve «sulh akabinde nehrin icrâsiyle ifâ-yi şart olunduğu mütevâtir ve ayân iken ve Nemçelü bu da'vâyı ahd etseler nehr-i mezbûr icrâ olunduğu kendülerini ilzâma kavî burhân iken isti'lâma ta'lîk husûsu şübheden neş’et eylediğini mesfûrlar bahse medâr ve belki da'vâla-rına delîl i'tibâr edeceklerinden gayri bu kaziyyeyi Devlet-i aliyye’nin gafletine hami eyleyecekleri âşikârdır» buyurdular. Feyzi Efendi kelâmını tekrir ve «merâmım hak kimin yedinde olduğu ma'lûm olmak içün bu maddeyi tahkik ve tefsirdir» deyicek re’is efendi mukabele edüp Nemçelü bu maddeyi ahden da'vâ etmez ki bu tekellüfler lâzım gele hemen açıkdan dostluğa binâen isterim» dediklerini tasrîh eyledi. Feyzi Efendi kavl-i evvelden udûl ve «hasma ye’s ve ümid beyninde bir kavl-i gayr-i müfîd îrâd olunması ma'kûldür» dedikde sadrıazam hazretleri mukabele edüp «kelâm-ı vâhî
ile hasım mülzem olmaz, olsa olsa işbu iki maddenin a‘zamı Bosna maddesidir, mahalline havale ile nizâm buldukdan sonra madde-i İrşova ki bu maddeye nisbetle cüz’îdir, ol-dahi sûret-i hasene ile bir kalıba ifrağ olunsun denihnelü» buyurduklarında şeyhülislâm efendi hazretleri ve şâir huz-zâr bu sûreti istisvâb eylediler, bu aralıkda Lâleli Mustafa Efendi dahi is-tifrâğ-ı mâ-fi’l-fu’ad ve «Nemçelü’ye İrşova maddesini çünki dostâne taleb ediyorsuz, dostluğa mebnî olan maslahat başkadır denmekle te’hîr-i madde kabil olacağın îrâd eyledikde sadrıazam bundan Nemçelü’ye va’d-i zımnî husûlünü beyân ta‘rîf ve mûmâ-ileyhin (Vj/104-b) hâzır olduğu re‘y-i sahîfi ibtâl ve tezyif buyurdular» sâbıkâ Rumeli kazaskeri Ataullah Efendi sadrıazam hazretlerine hitâb ve «bu husûslarda Nemçelü’ye cevâb-ı redd verilse cengi ihtiyâr eder mi? Ve eder ise nakz-i ahd etmiş olmaz mı? ve Moskovlu’nun i‘âneti melhûz mudur? Ve i'âneti tahakkukunda o dahi ahdini nakz etmiş olmaz mı? ve düvel-i şâire bunların bu hareketlerine râzı olurlar mı?» deyu isticvâb etledikde şeyhülislâm efendi hazretleri mukabele edüp «nakz-i ahd ve rızâ-yi düvel ne demekdir? Düvel-i efrencin a‘zamı Françe Devleti değil midir? İngilterelü ile Kırım maddesine tavsît murâd olundukda râzı oldular mı? müeddâsınca mecmû‘u
Devlet-i aliyye’nin bedhâhlarıdır Allahü te'âlâ cümlesini kahretsün» buyurduklarında Ataullah Efendi mücâb olmayup kelâmını i‘âde ve sadrıazam hazretlerini muhatab eyleyerek merâmmı bu veçhile ifâde eylediği esnâ-yi kelâmda «her levâzımımız müheyyâdır buyurdunuz Nemçelü ile ceng mi edeceğiz?» diyecek sadrıazam hazretleri «biz Nemçelü ile ceng ederiz demek her şeyimiz hâzırdır dediğimiz zahire ve mühimmâtdır, Lillâhü’l-hamd her mahalde bu levâzım mükemmeldir, ancak levâzımı i'mâl ve mühimmâtı isti'mâl edecek askerdir, askerin hâli ma'lûm ve her ne kadar zâbıtalarına sa‘y olundiyse bir vefk-i matlûb nizâmlarına müyesser olmuyor. Hoşimdi ümidimiz münkati' değil, şimdiki hâlde oldukça nizâm bulmadadır bi-minneti te'âlâ giderek bir râbıta tahtına idhâl olunmaları me’mûldür. Zamânımızda lillâhi’l-hamd zehâir ve tertîb-i mühimmâtda kusûr zuhûr etmedi» buyurduklarında defterdâr efendi musaddak-ı kavl-i mezkûr ve şübhesi olanlara defterini göstermeğe me’mûr oldu. Ba‘dehû yine sadrıazam hazretleri sevk-i kelâm ve levâzım-ı mezkûrenin cem‘ ve tehyiesinde Devlet-i aliyye’ye sıklet vermediğin îhâm ve Kırım’ın def‘a-i ulâsında yalnız İsmail’de katı çok ma-sârifât ile cânib-i mîrî ber-hem-zede-i zarar u ziyân ve bâ-husûs İsmail seraskeri Abdullah Paşa’ya harçlık nâmiyle mebâliğ-i vâfire verilüp ma‘-hazâ bu rütbe cem'iyyet ve mühimmât ve levâzımda bu derece kesret ve külliyyet olmayup ve el-an seraskerlerin ta'addüdü zâhir iken harçlık nâmiyle me-bâliğ verilmeyüp hakimâne idâre olunduğunu beyân ve serasker-i müşârün-ileyh vaktinde verilen nuküd-ı vefîre ale’l-amya verilüp el-yevm mikdâr ve kemiyyeti hakikati üzere nümâyân olmadığından gayri gâh münâkaşa ve mu'âraza ve gâh muhâsede ve mübâgaze ile imrâr-ı evkât ve hâl-i devlet ve ale’l-husûs etvâr-ı düşmen-i bed-tıynet fikr olunmayup gaflet ve adem-i teyakkuz ile a'dânm tama'mı müzdâd eyleyerek tevlîd-i envâ‘-ı mekkâre ve âfât eylediler. Meşveretlerde herkese ruhsat verilüp ihâta-i aklı kadar herkes bî-şâibe arz-ı vâridât-ı hâtırmı arz ve devlete (V^lOS-a) hayırlu ve nâfi‘ olan umûru sevk edüp kayd-ı mu'âheze ber-taraf olduğu dahi i'timâda şâyân eymân ile te’kîd olunur iken mecâlisde samt u sükûtu ihtiyâr ve hi-tâm-ı meclisde hanelerine varup her biri mütekellim-i vahde olarak eczâ-yi meclisleri olan ba‘zı evgâd-ı nâsa ifşâ-yi esrâr ve tertîb-i hükümden âbî ba'zı tasarrufât-ı bâtıla îrâdiyle her biri Eflatun-ı dehr ve allâme-i asr olurlar. Vaz‘-ı engüşt-i i‘tirâz eyledikleri mevaddm birine ilâç teklif olunsa ve nizâm-ı umûr-ı devlete dâir tedbîr-i dil-pezîr istese feyâlet ve sehâfet-i re’ylerin izhâr ve kimi hükm-i takdir ve kimi muktezâ-yi devr-i çarh-ı pir diyerek acz ü hayretlerin âşikâr ederler ve’l-hâsıl cism-i devletin a‘zâ-i re’ise-si hükmünde olan erkân-ı devletin ârıza-i nefsâniyyet ve muhâsedeleri ta-bi‘at-i mülk-i buhrân-dîdeyi ifsâd ve edviye-i nâfi‘a makamında olan ârâ-i hasene-i muhikka ile ilâcına bakılmak levâzım-ı zarûriyyeden idüğün îrâd buyurdular. Süleyman Penâh Efendi «Bosna arâzisine bedel bir âhar mahal verilse olmaz mı?» deyicek şeyhülislâm efendi mukabele edüp her kan-gı mahal bedel verilse yine bir aralıkda Bosna arâzisini Nemçelü taleb ve madde-i bedeli kale getürmek bu mülâbese ile gayr-i ensebdir» dediler. Sad-rıazam hazretleri bundan sonra cümleye havâle-i nigâh ve meclis-i meşveret-de hâsıl olan hülâsa-i tedbîri istiknâh eylediklerinde cümle huzzâr maslahatın mahalline ihâlesini ihtiyâr ve ba'dehû re’isülküttâb efendiye hitâb ve «Nemçe elçisine tertibi musammem olan meclis-i mükâlemede ne cevâb ve-receksiz» buyurduklarında arâzî maddesi dahi bu meclisde karâr bulduğu vech üzere elçiye îrâd olunup İrşova maddesi dahi beyne’l-va‘d ve’l-ye’s Bosna maddesinin hitâm-ı nizâmına ta‘lîk olunacağını beyân eylediler. Ba'dehû Yeniçeri ocağı’ndan bin nefer topçu tertîb olunup el-yevm ta'lîm-i fenn ile iştigal ve fî-mâ-ba‘d ne mikdâr taleb olunur ise i'tâ eyleyeceklerini iş'âr ile Karadeniz boğazından hâriç binâ olunacak kafalar ve Karataş altında yapılacak tersâne ve dar-ağacı maddeleri der-miyân ve şiddet-i lüzûmu ve mik-dâr-ı masârifi ve bakâyâ mâlinden idâre olunacağı beyân olunup lüzûm ve iktizâsını ehl-i meşveret teslîm ve tahsîn akabinde sadrıazam hazretleri bir mukaddime-i beliga temhîd ve ketm-i meclis husûsunda gayet teşdîd ve huz-zârın cümlesi adem-i ifşâ-yi ta'ahhüd edüp hattâ kelâmlarını eymân-ı gulâz ile te’kîd ve ol veçhile kelâma encâm ve meclise hitâm verildi.
Garibe: Meclis-i meşvertde güzerân eden ebhâsdan hâsıl olan re’y-i savâb ve ittifâk-ı cümle ile elçiye verilecek hakimâne cevâb minvâl-i muharrer üzere bir ferde ifşa olunmayup hırz-i (Vı/105-b) can gibi pinhân kılınması ta-raf-ı sadâret-penâhîden erbâb-ı meşverete yegân yegân ifâde ve beyân olunup anlar dahi müte‘ahhid-i emr-i kitmân olmuşlar idi. Yevm-i meşveretin ferdâsı Nemçe ve Rusya tercümânları kapuya gelüp Nemçe elçisiyle bir def‘a mülâkâtın lüzûmunu re’isülküttâb efendi îmâ eyledikde tercümânlar cevâba ibtidâr ve mülâkâta hâhiş ne hikmete mebnî olduğu bedîdâr olmadığından elçiler bizleri bu tarafa tisyâr ve Devlet-i aliyye tarafından murahhaslar ta‘yîn olunmadıkça mülâkâtın imkânı olmadığını iş‘âr etdiklerinde emr-i mülâkât henüz zikr ü îrâd ve elçilerin ıttılâ‘ları ne takrîb ile olduğu efendi-i müşâ-rün-ileyh tarafından istifkâd olundukda âsârdan istidlâl eylediklerini tasrîh ve karâr-ı meclise vukufların telmîh eylediler. Ma'lûm ola ki meclis-i meş-veretde müctemi* olan ba‘zı zevâtm kiminin hîş ü tebârı ve kiminin zu‘mun-ca sadik ve yâr-ı garı olup hitâm-ı meclisde birer takribiyle mahsûl-i meşvereti tashih içün her biri bir güne rîş-hand ve müdâhene mukaddemâtını bast u takdim ve bu meclisde mecbûl olduğunuz şîme-i sadâkat ve hassa-i lâzıme-i insâniyyet olan cevher-i istikâmet ve dirâyet muktezâsı üzere Devlet-i aliyye’ye hayırlu olan masâlihi sevk ü ta‘lîm ve kendüyü bilmez ba‘zı cedekârân şûrâyı kânûn-ı münâzaraya nâzır ebhâs-ı arnika ve meskût-ı akl-ı küllden müstazî ve müstefîd olan tedâbîr-i dakika ile ser-fürû-bürde-i ilzâm ve teslim eylediğiniz zâhir olup serâir-i devlete ıttılâ‘ her ne kadar vazifemizden hâriç ise dahi cenâbmızın her hâlde râzdân ve hayr-hâhı ve mülhem olduğunuz ba‘zı ârâ-i hasenenin istimâ'iyle müftehir ve mübâhî olacağımız da'vâsmın mir’at-i nuküş-ı mugayyebât olan kalb-i enverleri âdil-güvâhîdir deyû sayd-ı kebûter-i merâm içün nasb-ı dâm-ı ihtiyâl ve o makûle memkûr müdâhene olan zevât-ı kâsıretü’l-ukûl bî-ihtiyâr nakl-i meclise şurû‘ ve ter-tîb-i usûl ü fürû‘ ile hetk-i serâ-perde-i esrâr-ı devlet, cân gibi nihân olan irâde-i râz-ı saltanat giderek bir tarîk ile sâmi‘a-zed-i a‘dâ-yi bed-tıynet olacağından gayri erbâb-ı şûrânın ba‘zıları hizmetlerinde olan sarrafların ze-bûn-i dest-i imtinânları olup muamelelerine medâr olmak zanniyle mâ-hasal meclisi mesfûrlara takrir ve anlar dahi keyfiyyet-i ümmü’l-habâis ve nihânî ba‘zı bevâis ile maddeyi teşhir ede-geldikleri erbâb-ı tecrübenin ma‘-lûmu ve keferenin el-yevm bu mülâbese ile vâkıf oldukları serâir-i devlete olur-olmaz ricâl vâkıf olmadığı ezhân-ı müstakime ashâbmın meczûmudur. Ve meclis akabinde olan tenbîh-i ekîd aks-i kaziyyeyi mûcib olduğundan me’mûrlara hayret târî ve himmetlerine fütûr-ı küllî müstevli olup hattâ bundan sonra vukü* bulan meclis-i meşveretin âhirinde sadrıazam hazretleri (Vı/106-a) bu madde içün gâh ta‘rîz ve gâh tasrîh sûretinde izhâr-ı te’essür ü ıztırâb eyledi cenâb-ı Hakk bu makûle hayr u şerri fark etmez bedhâhları ıslâh ve veli-ni‘meti olup sâyesinde ferâğ-ı bâl ile müte'ayyiş olduğu Dev-let-i aliyye’ye kemlik isteyenleri mahrûm-ı rûy-i felâh ede, âmîn.
