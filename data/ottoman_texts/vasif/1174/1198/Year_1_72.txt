Zikr-i azmâyiş-i neferât-ı lağımcıyân
Zümre-i lağımcıyânm kal'a-girlik esnâsmda ne mertebe lüzûmları olduğu muhtâc-ı ta'rîf olmadığından hîn-i tertîblerinde mahsûldâr timârlar tevcihiyle asâkir-i mansûrenin ekserisinden imtiyâz olunup içlerinden biri fevt olduğu takdirde mahlûl (Vı/108-b) olan timârı ecnebiye verilmeyüp fenn-i lağım tahsiline hâhiş-ger olan mübtedîlere tevcih ve tekmîl-i fenn eylemesi zâbitân tarafından kendüye tenbîh olunduğundan gayri câ-be-câ lağım hafr ve endahte olunarak kesb-i azmâyiş eylemeleri kâide-i mer'iyyeden iken müddet-i medîdeden berû zikr olunan kaideye ri'âyet olunmayup bu takrîb ile lağımcılara kıllet târî olup binâen-aleyh şâir ocakların nizâmına ihtimâm olunduğu misillû bunlara dahi nizâm verilmeğe irâde-i aliyye ta‘al-luk edüp tahsîl-i fenne verziş ve kesb-i mahârete kûşiş etmek an-be-an zâ-bitlerine tenbîh ve nâ-ehil kimesnelere nân-pâreleri verilmeyüp, hîn-i iktizâda işe yarar dilâverlere arz olunmak husûsunda azîm teşdîd olunduğundan fazla vakit be-vakit lağımcı-başı marifetiyle neferât Asitâne’ye celb olunup lağım fenninin müzâkere ve icrâsiyle izhâr-ı san'at eylemeleri iltizâm olunmuşidi. Bu dikkat ve ihtimâm takribi ile ocak-ı mezkûrun neferâtma hâhiş-i külli hâsıl olup tıbk-ı irâde-i Devlet-i aliyye üzere taşrada olan la-ğımcıyân Asitâne-i sa'âdet’e şitâbân ve ferden ferden farîzâ-i zimmetleri olan hizmetin icrâsına ber-çîde-i dâmân olduklarından gayri san'atlerini küvet— den fi'ile îsâl zımnında Sa'dabad’da kasr-ı hümâyûn pîş-gâhında olan cebelin zirvesinde vâki' bir mahall-i sengistânda lağım hafr olunup derûnuna sekiz kantar barut vaz‘ ve etrâf ve eknâfı sedd olunup bâlâsına ahşâbdan bir kal‘a-beççe inşâ ve âmâde ve müheyyâ olduğu lağımcı-başı tarafından inhâ olundukda husûs-ı mezkûr savb-ı sadrü’s-sudûrdan mübârek rikâb-ı müs-tetâba arz olunup işbu Şa‘ban-ı şerifin yirmibirinci perşembe günü pâdişâh-ı pür-intibâh dâme fî-avni’l-lah hazretleri Sa‘dabad’1 teşrif buyurup ibtidâ-yi emirde toplar ve ba’dehû humbaralar endahte olunup tarraka-i ra‘d-âşub ile tâs-ı gerdûn tanîn-endâz kılmdıkdan sonra zikr olunan lağıma âteş ve-rilüp bâlâsında masnû‘ Moskov bandıralı kal'a-beççe müteşettitü’l-eczâ ve hezâr-tîşe-i ihtimâm ile kal' u kam‘-ı mümteni* olan kıta‘ât-ı sahra ber-hevâ olup neferât-ı mezkûre san‘atlerin kemâ-yenbagî icrâ eylediklerinden maz-har-ı nevâziş-i şehriyâr-ı bî-hemtâ olmalariyle der-akab topcu-başı ağaya ve sür'atciyân nâzın hâcegân-ı Dîvân-i hümâyûn Çelebi Mustafa Efendi’ye ve sür'atciyân ağasına ve çavuşuna ve humbaracı-başıya lağımcı başıya huzûr-ı hümâyûnda iksâ-yi hilâ‘-ı zâhire ve lağım endahte edenlere dahi ihsân-ı atâyâ-yi vâfire kılındı.
