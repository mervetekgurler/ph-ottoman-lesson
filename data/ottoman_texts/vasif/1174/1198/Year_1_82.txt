Hülâsa-ı takârîr-i ricâl-i Devlet
Ref‘i müzâyaka ve husûl-i meblağ maddeleri te’emmüle muhtâc olduğu içün meclis-i mezkûrda mevcûd olan ricâl-i devlet (V133-a) idâre-i per-kâr-ı fikr ü rü’yet ve ba'dehû Bâbıâlî’ye gelüp mâ-hasal-ı te’emmül ü mülâhazalarını ifâdeye mübâderet edecekleri beyân olunmuşidi. Binâberîn Feyzi Süleyman Efendi’nin Bâbıâlî’ye verdiği takririnde düvel-i nasârâdan is-tidâne zarûret-i devleti a'dâya işâ'a ve ibâne ve belki müstakrız cânibinden kapulu müte'azzir bir nev‘i teklif îrâdma dahi bahâne olacağı muhtemel olup ancak akçesi alâ-mehlin verilmek şartiyle sefere muktezî ba'zı mühim-mât talebinde be’s olmadığı ve istikrâz maddesi istihsân olunduğu hâlde ci-het-i vahdet-i diyânet mülâbesesiyle Fas hâkiminden istikrâz olunmak ve sâbıklarda mîrîlü eyâlet vüzerânın muktedirlerine mu‘accelât-1 mu'âyyene ile verilü gelmekle eyâlâtın menâfi’ ve fevâidi kemâ-kân ise ve vüzerâda sâ-hib-i miknet ve kudret var ise tanziminde vücûh-ı menâfi1 der-kârdır keli-mâtı dere olunmuş.
İ'tirâz: Cemi* düvelin hîn-i muhârebede yek-diğerden istikrâzları mes-bûk olup hattâ Felemenk Cumhuru’ndan Moskovlu kırk-elli bin kise istidâne eylediği tevâtür-yâb-ı iştihârdır. Devlet-i aliyye’ye dost olan düvelin birinden istikrâza karâr verildiği hâlde Devlet-i aliyye’den rehin ve ribh talebi ihtimâli vardır mülâhaza olunur ise ancak bu maddeler mülâhaza olunmalı ve mîrîlü eyâlâtın vüzerâya ber-vech-i mâlikâne verilüp mu‘accelâtı alınmak maddesi hâricde vücûdu olmayan ma‘ânî-i maküleden istinbât-ı ahkâm etmek gibidir. Ya'ni muhâli temennidir, zîrâ asrımızda mevcûd olan vüzerâda (V133-b) yesâr u servet mefküd olup el-ân ağniyâlarından ma‘dûd olan Cez-zar Ahmed Paşa’ya Sayda eyâleti ber-vech-i mâlikâne verilmek mümkindir, ancak bu tasarrufdan fakat yüz elli yâhud iki yüz kise hâsıl ve o dahi lâ-tâil kabilinden olup Devlet-i aliyye’nin ednâ bir sülmesine hâil olmayacağı zâhirdir. Kaldı ki Fas hâkiminin mukaddemâ vürûd eden elçilerine barut ve güherçile ve karz olmak üzere dört bin kise akçe sipâriş olunup bu es-nâda haberi gelmekle efendi-i mûmâ-ileyh yâ o dereke bu keyfiyyetden bihaber olarak kevkeb-i re’yini ilmâ‘,
Mısra':
mefhûmu üzere Fas’dan gelen tahrîrâtın mefhûmunu istimâ* etmiş ola. Defter emini Haşan Efendi’nin me’al-i takriri Devlet-i aliyye’nin îrâd ve masrafı ta’dîl ve ba‘zı zevâidi taklîl olunarak meblağ tedârükü mümkin olmayup zîrâ serhadler mevâcibinden bâz-be-hazîne olunan mebâliğ ve matbah ve arpa emânetlerinden tenzil ile hâsıl olan menâfi’ derece-i nihâyetde olup fî-mâ-ba‘d tasarrufa mütehammil olmadığı zâhirdir. Kaldı ki tevfîr-i îrâd irâdesiyle fâizi küllî olan cizyeler ve Haleb gümrüğü eshâm i'tibâr olunur ise bir mikdâr meblağ husûle geleceği eğerçi mümkin olup lâkin bundan hâsıl olan meblağ Devlet-i aliyye’ye iktizâ edecek mikdârı olmayup zarûrî istidâneye ihtiyâç mess etmekle mümkin olmadığı hâlde Felemenk ve Fran-ça ve İspanya devletlerinden beş-on bin kise akçe istikrâz husûsuna ve ceste (V 134-a) ceste edâ olunmak emrine nizâm verilür ise münâsib olmak gümrük re’ylerinden ibâret olup eshâm olunacak cizyelerden ancak bir-iki cizyenin eshâma tahammülü olup anlardan dahi şifâ-yi sadr hâsıl olmayacağı Haleb muhassıllığı gümrükden ibâret ve şâir mülhâkâtı bî-menfa‘at olduğuna binâen gümrük-i mezbûr muhassıllıkdan ifrâz olunduğu sûretde muhas-sıllığa vehn-i küllî ârız olup mâli hebâ ve zararı fâidesinden zîyâde olacağı hüveydâdır. Ancak madde-i istikrâzın suhûleti bulunduğu hâlde tanziminde be’s olmadığı müsellemdir. Elhac Selim Ağa’nm müfâd-i takriri cümlemiz Devlet-i aliyye’nin perverde-i nân u ni‘meti ve kalîl ü kesîr neye mâlik olduk ise bu devleti semere-i birr ü mekrûmeti olup vakt-i vüs'atde eda olunmak şartiyle ricâl-i devlet ve erkân-ı saltanatdan tahammüllerine göre birer mikdâr meblağ istikraz olunur ise vâfir meblağ hâsıl olacağı ve memâlik-i mahrûsede hâsıl olan penbe [ve] duhan dönümlerine nizâm verildiği gibi taraf taraf tashih ve taht-ı râbıtaya idhâl birle ber-vech-i mâlikâne fürûht olunur ise yedi-sekiz bin kise hâsıl olacağı me’mûl olup ancak sûret-i tefhimi muhtâc-ı tafsil olup irâde buyurulduğu takdirde tafsil olunacağı ve Aydın muhassıllarına mahsûs olan hazariyye ve mübâşiriye-i hazariyye ve hâs ve zahîre-bahâ ve şâir vâridât-ı mu'ayyene cem* olunsa külliyyetlü şey olup bir mikdârı mâl ve kusûru fâiz farz olunarak münâsib vüzerâdan ifrâz ve muhassıllık (V 134 - b) i‘tibâriyle erkân-ı saltanatdan ma‘lûmü’l-esâmî ki-mesnelere mu‘accelât-ı mukadderesiyle ber-vech-i mâlikâne tevcih olunur ise bundan dahi birkaç bin kise hâsıl olacağı tedâbirinden ibâret olunup Devlet-i aliyye ricâlinden lev-faraznâ istikrâz murâd olundu. Ricâl beyninde mütemevvil ancak üç-beş kimesne bulunup kırk ellişer kise alınsa devletin ne derdine dermân olabilir. Ancak dönüm-i penbe erbâb-ı vukûfdan tahkik ve cihet-i nizâmı tedkîk olunup imkânı bulunduğu sûretde fevâid-i kesîreyi müstelzimdir. Lâkin nizâm bulacağı mahall-i te’emmüldür. Ve vüzerâdan Aydın eyâleti ifrâz ve vâlilere mahsûs olan vâridât-ı mu‘ayyenesi eshâm veçhile ber-vech-i mâlikâne fürûht olunur ise birkaç bin kise akçe hâsıl olacağı ve refte refte mahlûlâtından dahi külli fâide melhûz olduğuna binâen sûret-i tanzimi akla mülâyimdir. İşbu keyfiyyât bi-tefâsilehâ rikâb-ı hüsrevâneye arz u takdim ve Aydın maddesi muvâfık-ı re’y-i şehinşâh-i cem-dîhîm olmağla etrâfiyle mülâhaza ve nizâmı verilmek bâbmda hatt-ı hümâyûn şeref-yâfte-i sudûr oldu.
Me’mûriyyet-i elçi-i França ez-devlet-i hod be-ısiâh-ı zâtü’l-beyn ve hâsten-i îşân-ı ticâret-i Bahr-i siyah ve vukü‘-ı mükâleme
Nemçelü’nün alâ-tarîki’l-ısrâr matlûbları olan arâzi-i Bosna ve İrşova-i atik maddeleri içün França Devleti tavassut murâd etmekden nâşi Asitâ-ne’de olan elçileri bu husûsa dâir mukaddemâ bir kıt‘a takrir Bâbıâlî’ye gönderüp mülâhazâtını tahrîr ile (V135-a) ifâde edemediğinden reisül-küttâb efendi ile mülâkâta tâlib olduğunu diğer takrir ile inhâ ve arâzi-i mezkûrenin Nemçelü’ye terki husûsunda Devlet-i aliyye’yi teşvik ve iğrâ edüp Françalu Belgrad altında mün‘akid olan müsâlahanm mutavassıtı ol-malariyie bu def'a hâhişger okluları emr-i tavassutun kabûl olunmaması nâ-miinâsib olmağın mülâkat husûsuna karâr veriliip işbu şehr-i Zilkadenin beşinci isneyn günü Aynalı-kavak sâhilsarayında Müftî-zâde Ahmed Efendi mürâfakatiyle reisülküttâb efendi elçi-i mersûm ile mülâki oldukda arâzi-i ma‘hûdenin Nemçelü’ye terki husûsunda mükâleme mazbatasına tafsil olunduğu vech üzere hayli ebhâs güzerân edüp bilâhire Bosna cânibine ta'yîn olunan mübaşirin bu cânibe avdetiyle madde tahakkuk eyledikde te-ba‘iyyet-i maslahat ve muktezâ-yi vakt üzere husûsât-ı mezkûre müzâkere olunur cevâbları müşârün-ileyhimâ taraflarından elçiye ifâde olundu. Bundan sonra elçi-i mersûm Bahr-i siyâh ticâretinin Moskovlu’ya inhisarı ve bu tahsis ve inhisârın Devlet-i aliyye’ye zarar-ı bî-şumâr olduğunu tezkîr ve França Devleti Devlet-i aliyye’nin sadâkat-kârı olmağla Bahr-i siyâh’da sefinelerinin ticâret ile geşt ü güzârı Devlet-i aliyye’ye menâfi‘-i adîdeyi müs-telzim ve kâfil ve emr-i tavassutdan lâzım gelen mükâfât bununla hâsıl olacağını ve ale’l-husûs bedhâh olan düvele tecviz olunan husûs dost olan (V135-b) devletlere tecviz olunmak evlâ ve şurûtun buna müsâ'adesi dahi zahir ve hüveydâdır dedikde işbu keyfiyyât evliyâ-yi devlete arz olunup ne veçhile irâde-i sâmiye ta‘alluk eder ise mersûma tefhim olunmak üzere meclise hitâm verildi. Bahr-i siyâh ticâreti beyne’d-düvel bâ‘is-i imtiyâz olunup vücûh-ı menâfi'i dahi kendülere âid olmakdan nâşi Françalu dahi bu mülâbese ile tahsîl-i ruhsat-ı ticârete mukibb olup zâhir-i hâlde Rusya ve Nemçelü’nün Bahr-i siyâh’da sefinelerinin seyri, Devlet-i aliyye’ye muzır olmağla şâirleri teşrik olunsalar Françalu’nun bi’d-defa‘ât beyân eyledikleri sûrî fâide misillû hâlât eğerçi melhuz olup ancak birer sebeb ile düvel-i na-sârâva verilen icazet ve ruhsat-ı ticâret-i Bahr-i siyâh’ı müste’min taifesine hasr etmek misillû bir keyfiyyet olacağından gayri müste’min taifesinin ekserisi masdâriyye ve gümrük ve cihât-ı âhar ile mu‘âf olduklarından mellâ-hân zümresi fâide-i zâide mülâhazasiyle ol tarafa mâil ve Devlet-i aliyye re'âyâsı dahi bi’z-zarûre anların bayrak ve batanteleriyle geşt ü güzâra muh-tâc olarak birkaç sene mürûr etmeden İslâm sefâini bi’l-külliyye metrûk ve muzmahill olacağı ve ne‘ûzü billâh mülâhaza olunan netâyic-i vahime o zaman zuhûr eyleyeceği bedîhîdir, kaldı ki bu husûs içün Françalu’ya cevâb-ı kat‘î verilmek münâsib olmayup beyne’l-ikrâr ve’l-inkâr bir mu‘âmele-i pe-sendîde izhâr müstasveb görüldü. (V136-a) Sûreti budur ki, Devlet-i aliyye Françalu’nun sadâkat ve istikâmetini tecrübe edüp istihsâl-i imtiyâz ve me-nâfi‘ini nâ-be-mahal görmemekle teşrîk-i ticâret-i Bahr-i siyâh melhûzu olan ba‘zı mevâni'den nazarı kat* ile Françalu’ya ruhsat verdiği hâlde şâir dost olan düvel dahi bu imtiyâzdan hisse-mend olmağla hâhişger ve Devlet-i aliy-ye’yi ta'cîz ve tasdî‘ edecekleri azher olup iştirâklerinde fâide husûlü me’mûl olmadığından iltimaslarına adem-i müsâ'ade lâzım gelüp adem-i müsâ‘ade ise iğbirâr-ı hatırlarını müstevcib olmağla düvel-i mezbûrenin bu madde sebebiyle tahaddüs eden tegâyür ve tehâlüflerini França Devleti tecviz etmeyeceği zâhirdir. Eğer miyânede tasavvur olunan ittifâk kaziyyesi nizâm bulur ise şâir taleb-kârlara cevâb verilmesi sehl olduğu ve eğer anlar dahi ittifaka duhûl ederler ise o zaman yine müzâkere olacağı cevâbları elçi-i mer-sûma tefhim ve França pâdişâhının bu husûsa dâir olan nâmesine dahi bu keyfiyyet cevâb olarak taraf-ı hümâyûndan tastır ve terkîm olundu.
