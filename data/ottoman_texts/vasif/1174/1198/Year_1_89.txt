Çehre-sâyî-i elçi-i İspanya be-hâk-i atebe-i hazret-i şehriyâri
Şehr-i mezkûrun ondokuzuncu salı günü galebe dîvânı olup te’yîd-i ahd-i cedîd zımnında bundan akdem İspanyalu cânibinden vürûd eden elçi hâk-i atebe-i ulyâya rû-mâl olup nâmesini teslim ve hedâyâsı olan bir kıt‘a musanna hayme ve beyaz atlas üzerine işleme bir oda takımı ve bir kıt'a elmaslı sorguç ve bir mikdâr sim ü zer evânî ve birkaç top üsküfe ve kadife ve atlas ve birkaç pastav çuka ve kına kına ve enfiyye ve bir mikdâr hu-bûbat arz ve takdim edüp huzûr-ı hümâyûnda mesfûra sevb-i a‘lâ semmur ve ma'iyyetinde olan beyzâdegânın ba‘zısına kakum ve ba'zılarına hil‘atler iksâ olundu. Bundan başka Cezayirlü ile vukû‘ bulan muhârebelerde girif-târ-ı eyâdî-i menhûseleri olan üserâ-yi müslimînden Cezâyir’de mütemekkin olmayup şâir bilâd-ı pâdişâhîde sâkin kimesnelerden el-yevm mevcûdları olan altmış nefer ehl-i İslâmî taraflarından iksâ ve ihdâ sûretinde Bâbıâlî’ye takdim eyledikleri mübârek rikâb-ı kâm-yâb-ı hüsrevâneye arz u inhâ olun-dukda kemâl-i şefkat ve merhamet-i mülûkâneden nâşî (V129-b) huzûr-ı mevâhib-mahsûra ihzâr olunmalariyle irâde-i sâmiye ta'alluk edüp derhâl zikr olunan üserâ Saray-i âmire’ye isrâ ve cümlesi manzûr-ı şehriyâr-ı bî-
hemtâ olup bin beş yüz guruş ihsâniyle kulûb-ı münkesîreleri mecbûr ve Dârüssa‘ade ağası hazretleri tarafından dahi bin guruş i'tâsiyle mesrûr kılın-dıkdan sonra tekrâr Bâbıâlî’ye avdet ve taraf-ı âsafîden dahi bin guruş ve-rilüp tekmîl-i lûtf u mürüvvet kılındı.
