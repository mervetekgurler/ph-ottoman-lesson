Ruh-sûden-i elçi-i França be-pâye-i serîr-i şevket-masîr
Asitâne-i sa'âdet’de mukîm olan düvel elçilerinin müddet-i ikâmetleri mu'ayyen ve mazbût ve birinin müddeti hitâmında diğerinin vürûdu meşrût olduğuna binâen bir müddetden berû Asitâne-i sa'âdet’de ikâmet eden França elçisinin minvâl-i meşrûh üzere müddeti tamâm ve yerine âharı gelüp hâmil olduğu nâmesini Dîvân-ı hümâyûn’da arz u takdîm etmek kânûn-ı kadîm-i devlet-i ebed-kıyâm olduğu rikâb-ı hüsrevâneye telhîs ve ifhâm olundukda sudûr-ı izn-i hümâyûn ve mâh-ı merkümun onsekizinci salı günü tertîb-i dîvân-ı mehâbet-makrûn kılınup elçi-i mesfûr ihzâr ve nâmesini arz-ı atebe-i felek-medâr eyledikden sonra şîme-i devlet-i ebed-müddet üzere mesfûra bir sevb semmûr ve ma'iyyetinde olan beyzâdegâna hila‘-ı müstev-cibü’s-sürûr iksâ olunup selefinin avdetine dahi tahrîk-i ebrû-yi ruhsat kılındı.
