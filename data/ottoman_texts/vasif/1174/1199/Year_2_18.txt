İntikâl-i Şehzade Sultan Murâd
Doksanyedi senesi Zilka'desinin yirmibeşinci günü âlem-i fâniye kudüm eden şehzâde Sultan Murad-ı etfâle musallat olan ba'zı ilel ile bir zamandan berû hasta ve gül-i sad-berg-i vücûduna gubâr-ı rencûrî nişeste olup bi-takdîri’l-mevlâ işbu şehr-i Rebi'ülâhirin onuncu ahad günü andelib-i rûh-ı mukaddesi kafes-i tenden cüdâ ve hırâmân-ı riyâz-ı dâr-ı baka olup cenâb-ı hayy-i celîl şehriyâr-i bî-misl ü adîle sabr-ı cemîl ve bakîlere ömr-i tavîl ihsân eyleye âmîn. Ol dürr-i sadefçe-i saltanatın fıkdanı eğerçi a‘lâ ve ednânın hırmen-sûz-i sabr u sâmânı ve mûcib-i nâliş-i ahzânî olup ancak
Nazım:
Gül ger-fütâd serv-i çemen ber-devâm bâd
Dürr-ger şikest Bahr-i Aden bâ-nizâm bâd
Ger kevkeb-i münîr fürûşüd zi-âsumân  Hurşid-i âsumân-ı sa’âdet-müdâm bâd
mefhûmu salvet-resân-ı kulûb-i enâm olmuşdur.
