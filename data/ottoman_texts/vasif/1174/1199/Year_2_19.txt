Vürûd-ı haber-i fevt-i Silâhdâr Abdullah Paşa vâli-i Bosna ve vukü‘-ı tevcîhât
Müşârün-ileyh işbu şehr-i Rebi'ülevvelin yirmidokuzuncu cum'a gecesi kürsî-i eyâleti olan belde-i Travnik’de hücceten vefat eylediği haberi Âsi-tâne-i sa'âdet’e vürûd ve ol-vechile mansıbı münhal olduğuna binâen sâbı-kâ Belgrad muhâfızı olup muhâfız-ı cedîd vürûduna dek Belgrad’da ikâmeti fermân buyurulan Vezir Râif İsmail Paşa’ya şehr-i Rebi'ülâhirin ondoku-zuncu yevm-i hamiş eyâlet-i mezbûre eğerçi tevcih ve inâyet ve kapu kethü-dâsma ilbâs-ı hil‘at olundu. Ancak iki gün sonra ba'zı mülâhazaya mebnî eyâlet-i mezkûre müşârün-ileyhden sarf olunup Bender muhâfızı olan Vezir122 Haseki Mehmed Paşa’ya tevcih ve menzil ile azimet ve seyr-i serî* ile hareket eylemesi emr-i âlî ile müşârün-ileyhe te’kîd ve tenbîh olunup Râif İsmail Paşa’ya Eğriboz muhâfazası ve Bucak başbuğu olup ber-vech-i arpalık Tırhala sancağına mutasarrıf olan Arslan Paşa’ya livâ-i Tırhala ilhâ-kiyle Bender muhafazası tevcih olundu.
Tercüme: Müteveffâ-yi müşârün-ileyh Hekim-başı-zâde sadr-ı esbak Ali Paşa merhûmun enderim ağalarından hazîne baş yamağı ve ba'dehû Bosna defterdarhğiyle çırağ eylediği Boşnak İsmail Ağa’nın oğlu olup bin yüz otuz-beş târihinde mütevellid ve fark ve temyiz derecesine mütesâ‘id oldukda Asi-tâne-i sa'âdet’e vârid ve Sarây-ı hümâyûn’a çırağ olmakla tahsîl-sâz-ı mu-kaddemât-ı merâtib ü fevâid olmuşidi. Nısf-ı ikbâl add olunan vecâhet ve cesâmet-i vücûd ve baht-ı sâz-kâr ve mahsûd iktizâsiyle  zümre-i çukadarân-ı hazret-i şehriyâriye muzâf olup çok geçmeden baş-çukadarlık ile mağbût-ı akrân ve yevmen fe-yevmen hüdâvendigâr-ı sâbık-ı merhûmun nazar-ı iltifâtiyle kâmrân olmuşidi. Bundan sonra def'aten hazîne kethüdâsı ve bir müddetden sonra müntehâ-yi hidemât-ı ricâl-i enderim olan silâhdar-lık câh-ı refî'iyle memnûn ve dil-şâd ve cülûs-ı hümâyûn vukû'unda hiz-met-i mezkûrede bulunmak mülâbesesiyle mazhar-ı iltifât-ı pâdişâh-ı mekâ-rim mu'tâd olup hilâl-i mezkûrda Asitâne’de kâimimakâm bulunan Vezîr Süleyman Paşa’nın şiddet-i hareket ve hiddet-i tabi'atı mizâc-ı asra evfak olmadığından azli lâzım gelüp sâhib-i tercümeye vezâret ihsân ve kâimima-kâmlık ile çırâğ-ı ikbâli fürûzân kılınmışidi. Müşârün-ileyhin irâde-i umûr-ı vezâretde mübtedîliği ve icrâ-yi lâzıme-i hükümetde nâ-azmûdeliği hasebiyle tarafından hilâf-ı rızâ ba‘zı etvâr-ı garibe rû-nümâ olmağla azl olunup Karahisâr-ı sahib’e nefy ü iclâ ve müddet-i kalîle zarfında vezâreti ibkâ ve eyâlet-i Maraş i'tâsiyle müceddeden derece-i izz-ü sânı a‘lâ olundu. Bundan sonra ba'zı cesîm eyâletlere vâli ve bâ-husûs İsmail cânibi seraskerliğiyle necm-i mâhiyyeti mütelâlî olup ba'dehû memleketi olan Bosna eyâletiyle şâ-dân ve birkaç senede memleket-i merkümede hükümrân ve encâm-ı kâr tâ-rîh-i mezkûrda sâkî-i dehr elinden tecerrü‘-i kes-i menün ve fücceten fevt ile terk-i esbâb-ı tecemmülât-ı dünyâ-yi dûn eyledi. Merhûm-ı müşârün-ileyh sebât-ı kadem ile ma'rûf ve evsâf-ı cesâret ve metânet ile men‘ût ve mevsûf olup tâli'inde sa'âdet ve bahtında kuvvet ve zamân-ı nezâretinde İsmail vak'asından gayri sıklet görmeyüp âlemde evkâtı hoş geçmiş  vüzerâdan olduğu ma‘lûm-ı ashâb-ı basîretdir.
