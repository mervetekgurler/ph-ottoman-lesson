Mukâta/a ve eshâm şüden-i Kıbrıs ve İzmir ez-havâss-ı sadâret-i uzmâ
Birkaç sene mütemâdi olan seferler takribi ile Devlet-i aliyye’nin îrâdı masrafına galebe eylediğinden gayri li-ecli’l-ihtiyât sugür u hudûda ta‘yîn olunan seraskerlerin masârifâtı ve a'dânın Akdeniz ve Karadeniz’de el-yevm mevcûd olan donanmasına mukâbeleten ve donanma tertibi fikri ba‘zı ta-sarrufât-ı akliyye ile hâricden bir mikdâr mebâliğ tedârüküne Devlet-i aliyye’yi ilcâ edüp mukaddemâ vâki‘ olan meşveretlerde Aydın muhassılığı ber-vech-i eshâm talihlerine fürûht olunup hâsıl olan mebâliği bir mahalde hıfz ve lede’l-lüzûm umûr-ı donanmaya sarf olunmak husûsu eğerçi karâr-dâde-i ashâb-ı ârâ olmuşidi. Ancak Aydın sancağının etrâf ve eknâfında mütegallibe-i nâsdan  katı çok eşhâs-ı kâsiretü’l-ukül mevcûd olup velev min-ba‘d memleket-i mezkûrenin vâli-i kâsir ve mutasalhtdan hulüvvi o makûlelerin tuğyân ve fesâdlarına sebeb olacağı ihtimâliyle re’y-i mezkûrdan udûl ve sadrıazamlara hass kayd olunan İzmir ve Kıbrıs hâsılâtı gayr-ez-mîrî eshâm i‘tibâriyle bey‘ ü fürûht olunup Aydın muhassıllığı kezâlik gayr-i İzmir’i Kıbrıs’a ve Yenişehir cizyesi caizesi İzmir’e bedel olmak üzere sadrıazamlara müceddeden has ta'yîn olunmak savâb-dîd-i vükelâ-yi devlet olduğuna binâen lede’l-istîzân şeref-yâfte-i sudûr olan hatt-ı hümâyûn mûcibince Kıbrıs yüz yirmiyedi buçuk ve İzmir elliüç buçuk sehm i’tibâr olunup nizâm bulan şurûtu derciyle kaimeler tahrîr ve tâliblerine arz u fürûht ve cümlesinden hâsıl olan dört bin yedi yüz altı kise lede’l-iktizâ umûr-ı donanmaya sarf olunmak üzere alâ-tarîki’l-vedi‘a Darbhâne-i âmire’de hıfz olundu.
