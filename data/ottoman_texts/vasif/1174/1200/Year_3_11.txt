İhrâc-ı mevâcib ve çehre-sây-i elçi-i Felemenk be-pâye-i serîr-i a‘lâ
Şehr-i mezkûrun yirmialtıncı salı günü mu'tâd üzere tertîb-i dîvân ve ocaklu zümresine bir kist mevâcib ihsân olunup muntazır-ı takbîl-i atabe-i mu‘allâ-ünvân olan Felemenk elçisi dahi yevm-i mezkûrda rû-nihâde-i âs-tân-ı bülend-eyvân ve yevm-i sebt kemâ-sebak Bâbıâlî’de devr olup has oda başı ma'rifetiyle teşrîfât-ı hümâyûn-ı şeref-resân-ı vürûd ve sadrıazam hazretleri bu iltifât-ı cedîdden nâil-i sürûr-ı nâ-ma‘dûd oldu.
