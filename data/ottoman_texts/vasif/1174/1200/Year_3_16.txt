Ta‘mîr-i bend-i âb ve termîm-i kusûr-ı nüzhet-me’âb
Peder-i sa‘îdü’l-me’âsir-i pâdişâh-ı devrân Gâzi Sultan Ahmed Hân sakâhu’l-lahü zülâlü’l-gufrân hazretlerinin himmet-i kûh-efgen-i mülûkâne-leriyle bin yüz  otuzbeş târihinde müceddeden binâ olunan bendlere mürûr-ı vakt ile vehn ve rahne târî ve müctemi' olan miyâh sûy-i diğere çekide ve câri olarak vakt-i hâcetde kıllet-i me’alib-i teşne-gân-ı enâmın mûcib-i ıztırâb ve ıztırârı olmakdan nâşî bu zarar-ı âmmm defiyle bend-lerin ta‘mîrine ve ale’l-husûs bend-i kebîr ve çiftehavuzlar üzerinde mebnî olan kusûr-ı bî-nazîr temâdî-i zamân ile hâne-i kalb-i âşık gibi vîrân ve rahne-gîr olup zikr olunan kâşânelerin dahi termîmine irâde-i hümâyûn ta‘alluk etmekle derhâl çîre-destî-i mühendisân-ı asr ile sâlifü’l-beyân bend ve kasırların ta‘mîr ve termîmine mübâşeret ve ihtimâm ve birkaç mâh zarfında itinâm olunup menba‘-ı cûybâr-ı cûd ü ihsân mevrid-i sevâkî-i birr ü imtinân olan pâdişâh-ı mekârim-ünvân bu vesîle-i cemile ile mazhar-ı du‘â-yi firâvân oldu. Zikr olunan bend ve kasırların ta‘mîriyçün sâbıkâ muhâsebe-i evvel Ali Râif Efendi’nin ve müderrisîn-i kirâmdan Münib Efendi’nin çekîde-i hâme-i irfânları olan tevârîh-i bedâyi‘-nigâr sebt-i sa-hîfe-i âsâr kılındı.
Sulandı ağzı râik-hâmenin cûş-i hurûşundan
Olurken çaşnî-bahş-i selâset nazm-i garrâya
Bu hayr-ı câriye meze eyledim âb-ı hayat âsâ
Selis ü pâk iki târîh-i garrâ beyt-i yektâya
Yeki sedd çekdi bak mâye Hamîd Hân-ı felek-mâye
Su sızmaz bunda hâşâ ecr ile mâ-beyn-i icraya
Münibâ bende bir bey t ile yazdı iki ter-târîh
Kitaş dikdi alup meydân Vehbî-i suhan-gûyî
Güzel sedd yapdı Abdülhamîd bend eyledi suyu
Su başıdır ki çekmiş bende bu sedd-i âb-ı dil-cûyi 
