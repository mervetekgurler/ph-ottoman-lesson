Fevt-i Kazasker-i Rumeli
Rumeli kazaskeri olan Mehmed Sâdık Efendi birkaç mâhdan berû bî-niâr ve işbu şehr-i mezkûrun ondördüncü hamîs gecesi esb-i cûbîn-pâye su-vâr ve azm-i dârü’l-karâr edüp münhal olan sadâret-i Rumeli ile Anadolu kazaskeri olan Mehmed Mekkî Efendi mükerrem ve sadâret-i Anadolu ile bi-hasebi’t-tarîk birâder-zâde Yakûb Efendi nâil-i sürûr-ı etemm oldu. Tercüme: Efendi-i müşârün-ileyh bin yüz otuz senesi Rebiül-âhirinin ondördüncü günü imâm-ı sultanî Arab-zâde Abdurrahman Efendi merhûmun sulbinden pâ-nihâde-i medâric-i zuhûr olup elli târihinde medrese ru’usuna nâil ve pederi vefâtından sonra mûsile-i sahnda bulunup niyâbet ile geşt ü güzâra mail olup Yenişehir ve Ankara’da niyâbeten bast-ı seccâde-i şeri‘at ve Eyyüb ve Üsküdâr ve Ahi Çelebi ve Mahmud Paşa’da dahi icrâ-yi lâzı-me-i hükümet edüp yetmiş beş târihinde mevleviyetle bekâm ve İzmir ka-dılığiyle dâhil-i silk-i mevâli-i izâm olup seksenikide mısr-ı Kahire’ye hükümet ile azimet ve seksensekizde Mekke-i mükerreme pâyesiyle hâiz-i kıst-ı evfâ-yi meserret olmuşidi. Doksanbeşde İstanbul kadılığiyle manassa-nişîn-i ta‘ayyün ve iştihâr ve sekiz mâh mürûrunda azl olunup  zücâc-ı mi-zâcı seng-zede-i inkisâr olup doksansekizde sadâret-i Anadolu ile tatyîb ve müddeti hitâmında alâ-tarîki’n-nakl Rumeli sadâretiyle kenâr-ı nüsha-i ikbâli tezhîb olunup sekiz mâh mürûrunda terk-i cihân-ı bî-bakâ ve azm-i dâr-ı ukbâ eyledi. Müşârün-ileyh âlî-cenâb ve hâzır-cevâb dervîş-meşreb müte-vâzi‘ ve mü’eddeb bir zât olup mehâkimde çok zamân müstahdem olduğuna binâen mu‘âmelât-ı nâse dâir olan mesâil-i şer'iyyenin ekserisi yâd-dâştı olmağla sadâretinde vakâyi' kâtibine muhtâc olmayup hod-be-hod fasl-ı da‘vâ ve hasm-i mevâdd-ı husemâya kadir ve tıbb ve nücûm gibi ulûm-ı cüz’iyyeye vukufu zâhir idi.
