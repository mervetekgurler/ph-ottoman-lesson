Azl-i nâzır-ı Tophâne
Dergâh-ı âlî kapucu başılarından olup Tophâne ve Midilli nâzın olan Süleyman Ağa’nın Midilli’de olan vekili kefereye revgan-ı zeyt fürûhtiyle it-hâm olunduğuna binâen kendüsü bizzât cezîre-i Midilli’ye azimet ve nezârete dâir olan umûru rü’yet etmek irâdeleriyle şehr-i mezkûrun onaltıncı pazar günü Tophâne nezâretinden azl olunup ber-vech-i muharrer Midilli ceziresine ta'yîn ve sâbıkâ Galata voyvodası Elhac Mustafa Ağa mûmâ-ileyhe câ-nişîn oldu. Midilli nâzın mûmâ-ileyh ile tütün gümrükçüsü Emin Ağa’nın mezre‘a-i ümîdleri bir sâkiye-i dâimetü’l-feyezân imdâdiyle hûşe-dâr-ı hu-sûl olup ancak fi’l-asıl miyânelerinde nâr-ı münâfese ve münâkaşa müşta'il ve ahad-i hümâ âharın füzûn-ı kadr ü i'tibârına münfa'il olup binâberîn gümrük-i duhân ile mâni‘atü’l-cem‘ hisbân olunan baş-bâkî kulluğu mansıbı bu def‘a Emin Ağa’dan ref‘ olundukda Süleyman Ağa kemâl-i inbisâtından terâne-sâz-ı sürür ve destede-i tarab u hubûr olup bu şemâtet-i nâ-bercâ Emin Ağa’ya mün’akis oldukda azlinden ziyâde dil-teng-i elem ve sîne-kûb-i derd ü gamm olmuşidi. Zamân-ı yesîrde ağa-yi mûmâ-ileyhin tecerrü‘-i zeh-râbe-i azl ile telh-kâm ve müstakillen Midilli ceziresine mıkzâf-ı cünbân-i i'tizâm olması izhâr etdiği şemâtetin cezâsıdır.
