Fevt-i Kâtib-i Sipâhiyâıı
Sipâhiler kitâbeti tevcih olunan Nuri Mehmed Efendi derece-i seb'îni mütenâhiz bir şahs-ı alil olup bu esnâda ârıza-i sâbıkasına ba'zı ilel mülhak ve dest-i ecel serâ-perde-i ömr-i girân-mâyesini şakk edüp münhal olan mansıbı ile küçük evkaf tevcih olunan teşrîfâtî-i sâbık Şehrî Mehmed Efendi ber-murâd ve küçük evkaf ile mektûbcu başı baş halîfesi Uzun  Emîn Efendi kalem-i mezkûrdan ib‘âd kılındı.
Havâdisât-ı Çıldır
Dağıstan ahâlisinin geçen sene Tiflis eyâletine hücûmlarını Rusyalu Çıldır vâlisinin iğrâsına hami ile vâlî-i müşârün-ileyhin azl ve te’dîbini taleb ve Tiflis hâniyle miyânelerinde mü’esses olan uhûdu istihkâk-ı da'vâya illet ve sebeb ittihâz eylediklerinden gayri Tiflis hânını erkân-ı devletlerinden ve eyâletini zemâim-i memleketlerinden add ile vukü‘ bulan zarar hasâretini devletlerine âid ve râci‘ bildiklerini ve müşârün-ileyhin te’dîbinde iğmâz Devlet-i aliyye nümûdâr olduğu takdirde mukâbeleten eyâlet-i Çıldır’a hü-cûm ve vaz‘-ı kadem-i şûm edeceklerini Rusya elçisi mükâlemelerin birinde hâlâ reisülküttâb olan Atâullah Bey-efendi’ye telmih ve mukaddemâ bu zeminde takrir verdiklerini dahi tasrîh etmiş idi. Vezîr-i müşârün-ileyhin ve sair hudûd u sugür muhâfızlarının hilâf-ı şurût-ı muhâdene vaz‘ u hareketleri vukü‘unda âharın sevk ve ilkâsına hâcet mess etmeksizin te’dîb ve mu‘âheze-i anîfede Devlet-i aliyye kusûr etmeyeceği ve tâifeteyn miyânların-da nizâ‘ vü cidâl hâdis olmayup ahad-i hümâ âharm fetk ü isrile mukayyed ve esâs-ı bu‘z ve udvân an-asıl beynlerinde müşeyyed olduğu ve Tiflis hânını Rusyalu’nun metbû‘ add etdikleri Devlet-i aliyye teslimden âbî olup farzâ kemâl-i gurûr ve istikbârdan nâşî âharın memleketinde vukû‘-yâfte olan fitneyi bahâne eyleyerek Çıldır eyâletine Rusyalu hücûm ederler ise Devlet-i aliyye dahi mukabele bi’l-misle ri'âyet edüp bu takdirde zuhûr-ı nakz-i ahd  Rusya Devleti tarafından tahakkuk eyleyeceği ve silsile-i mümkinât tertîb-yâfte-i nizâm olaldan berû ihfâr-ı ahd ü zimmet ve nakz-i şurût-ı muhâdenet edenlerin avâkıb-ı ahvâlleri vahîm ve beyne’d-düvel devletleri ma‘yûb ve zemîm olacağı cevâbları ittifâk-ı ârâ-yi ehl-i şûrâ eğerçi meclis-i mükâlemede efendi-i müşârün-ileyh tarafından i‘tâ olunup bu zeminde takrîr dahi verilmişidi. Ancak Rusyalu bir kavm-i mağrûr ve hîle ve hud'aları beyne’l-ümem müstefîz ve meşhûr olup memâlik-i Devlet-i aliyye’ye hırs u tama'ları yevmen fe-yevmen tezâ^üd üzere olmağla kuvve-i istidrâ-ciyyelerine iğtirâren kale getürdükleri hücûm maddesini fi‘le çıkarmak veyâ-hud Dağıstan ahâlisini kavm-i tatar gibi ibtidâ-yi umûrda ba'zı mevâid-i ebleh-firîb ile celb edüp ba'dehû dâr u diyâr ve zimâm-ı ihtiyârlarına mâlik olmak husûsları vâridât-ı hâtırdan ve tecrübesi sebkat etmiş umûrdan olduğuna binâen bu keyfiyyet ahâli-i Dağıstan’a tahrîrât-ı seniyye ile bu defa dahi ifâde ve kasd-ı istimale ile hânân ve rü’esâya atâyâ ve in‘âmât-ı mü-lûkâne firistâde olunup vüzerâ-yi serhad dahi etrâf ve eknâfa takayyüd ve a‘dâ-yi bed-peymân kasd-ı zarar u ziyân ile nümâyân olduğu hâlde mukabele ve müdâfâ‘ada izhâr-ı sebât ve tecellüd etmek üzere müceddeden me’mûr ve cümlesine ısdâr-ı menşûr kılındı.
