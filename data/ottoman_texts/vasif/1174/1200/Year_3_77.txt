Fevt-i Penâh Süleyman Efendi ve tevcîh-i muhâsebe-i Anadolu ve kitâbet-i sipâh
Muvakkaten Anadolu muhâsebecisi olan Penâh Süleyman Efendi derd-i cânkâh-ı tâ‘un ile işbu Zilka'denin onikinci çarşamba günü dest-şûy-i âlem-i fâni ve âzim-i mülk-i câvidânî olup mahlûl olan mansıbı sipâh kâtibi olan Şehrî Mehmed Efendi’ye ve sipah kitâbeti kâtib-i sâbık Haşan Efendi’ye tevcih olundu. 
Tercüme: Mûmâ-ileyh Mora ceziresinde vâki* Trabliçe kasabası sükkânın-dan İsmail Efendi nâm kimesnenin oğlu olup bin yüz otuzbeş târihinde meşîme-çâk-i şuhûd ve giderek fenn-i kitâbeti tahsil ile fârık-ı miyân-ı bûd ü nebûd olup ba‘de mine’z-zemân Küçük Mustafa Paşa merhûma kâtib-i dîvân ve iltimâsına mebnî dâhil-i zümre-i hâcegân olmuşidi. Sadr-ı esbak Mustafa Paşa sadâretinde küçük tezkereci ve ba'dehû kethüdâ kâtibi olup müşârün-ileyh mağzûben sadâretden muhfasıl oldukda mûmâ-ileyhe tarafgirlik töhmeti isnâd olunmakdan nâşî kitâbetden ma'zûl ve Yedikule’de üç gün mahbûs ve mahzûl oldukdan sonra Magosa kafasına tağrîb ve dokuz mâh mürûrunda Bursa’ya nakl olunmağla Asitâne’ye takrîb olunmuşidi. Bur-sa’da dahi dokuz mâh ikâmet ve bundan sonra ıtlâk ile nâil-i meserret olup bir müddet mürûrunda mâliyye  tezkereciliği ile makziyyü’l-âmâl ve o esnâda sefer vuku' bulup Ordu-yi hümâyûn’a irsâl olunmuşidi. İki sene sipâh kâtibi ve üç sene ale’t-tevâlî baş muhâsebeci olup bu hâl ile Asitâne-i sa'âdet’e vürûd ve iki defa şehremâneti ve suvâri mukabelesi ve iki defa Anadolu muhâsebeciliği ile isbât-ı vücûd edüp bu tevcîhâtda muvakkaten tekrâr Anadolu muhâsebecisi olmuşiken defter-i ömrü dest-i muhâsebe-i ecel ile tayy olundu. Mûmâ-ileyh tarîk-i sâdât-ı sûfiyyeye mâil ve ba‘zı me-şâyihden telâkkî-i ezkâr ile murâkabât ve teveccühâta müştegıl olup Arabî ve Türkî mukaffâ ve mevzûn eş'ârı ve Yûnus Dede’ye mu'ârız ilâhiyyât tarzında âsârı olup kâffe-i ahvâlinden muktasıd ve bir pîr-i müsta'id idi.
