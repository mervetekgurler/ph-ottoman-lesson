Helâk-şüden-i Kral-ı Prusya
Mekr ü şeytanetde bî-adîl ve iğvâ ve ifsâd-ı nâsda sânî-i Azâzil olup Prusya kralı Ağustos’un onbeşinde hâlik ve krallığına hemşîre-zâdesi mâlik olup hâlik-i mesfûrun Devlet-i aliyye’ye zâhir hâlde sadâkati nümâyân olup cânişîni olan şahsın dahi taraf-ı devlete istimâle ve incizâbında vücûd-ı fai-de melhûz olmağla binâberîn haber-i mezkûr vusûl buldukda Âsitâne-i sa'âdet’de mukîm olan maslahat-güzârı tarafına su’âl-i hâtır zemininde dîvân tercûmânı irsâl ve ol veçhile lâzıme-i tatyîb ikmâl ve ba'dehû maslahat-güzâr-ı mersûm  resm üzere Bâbıâlî’ye gelüp bu husûsu mübeyyin tarafına vârid olan tahrîrâtı taraf-ı sadrü’s-sudûra îsâl eyledi. Hâlik-i mes-fûr derece-i semânîne vâsıl bir dâll u mudili olup Moskovlu ve Nemçelü ile birkaç defa harb ü kıtâle mübâşeret ve ekser evkâtda nâil-i maksad-ı gâli-biyyet olup memleketini tevsi* ve beyne’d-düvel sîtini terfi* eylediğinden gayri fünûn-ı riyâziyede mahâreti ve sanâyi*-i harbiyyede kemâl-i şöhreti olup bu fünûna dâir vâfir te’lîfâtı olduğunu dahi nakl ve rivâyet ederler.
