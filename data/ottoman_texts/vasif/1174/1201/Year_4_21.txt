Havâdisât-ı Mısriyye
Cerce’ye karîb mahalde bundan akdem asâkir-i sultânî ile usâtın muharebeleri vâki' olup bi-hikmetillahi te'âlâ tarafeyn perîşân ve gâlib ve mağlûb ma'lûm olmayarak muhalifin Cerce’ye ve asâkir-i pâdişâhî Mısır’a şitâbân olmuş idi. Bir müddetden sonra bugât-ı mezkûre var kuvvetlerini bâzuya getirtip iddihâr etdikleri emvâl-i firâvânî eclâf-ı a'râba ve şâir serseri geşt ü güzâr eden cündî ve mağribîlere tevzî1 edüp Mısır üzerine hareket etdikleri ma‘lûm oldukda kapudan paşa hazretleri derhâl mevcûd olan kalyoncuları kırlangıç sefinelerine teshin ve riyâle kapudaniyle Çalpâkî-zâde Ali Bey’i üzerlerine başbuğ ta'yîn edüp tarîk-i nehri  sedd akabinde Mısır defterdârı Ali Bey’i dahi ba‘zı ümerâ ve asâkir-i Mısriyye ile cânib-i şarkdan ihrâc ve hafr olunan meterislere ta'bye ve idrâc ve vezîr-i müşârün-ileyh dahi Mısır’a üç sâ'at mesâfe olan mahalde darb-ı hiyâm ve mukabilinde vâki' Çize karyesine imrâr-ı asker-i zafer-encâm edüp dâiren-mâdâr meterisler ile emr-i takviye ve istihkâm itmâm olundukadan sonra bi’n-nefs kendüleri dahi Cerce’ye mürûr etmişler idi. Saferül-hayrın onü-çüncü günü ale’s-seher zümre-i usât zuhûr ve Çize meterislerine hücûm eylediklerinde meterislerde mevcûd olan asker-i zafer-rehber mukabele ve dört-beş sâ‘at merdâne mukâtele etmeleriyle avn-i Hak ile gürûh-ı a‘dâ münhezim ve asker-i sultanî zâfir ve ganim olup geldikleri semte firâr eylediklerini ve bundan sonra beş-altı bin kadar asker ile vezîr-i müşârün-ileyh ta‘kîb-lerini irâde edüp kutr-ı Mısır’dan ihrâclarmı tasmîm ve kendüleri bi’n-nefs azimet ve hareket edeceklerini bu def'a vürûd eden tahrîrâtlarında bast u takdîm etmeleriyle bir müddetden berû enfüs-i nâsda te’ehhür-i ahbâr-ı Mıs-riyyeden terettüb eden helecân ve ıztırâb bu vesile ile zâil ve kulûb-ı hayr-hâhân-ı devletde ferâh ve meserret hâsıl oldu.
