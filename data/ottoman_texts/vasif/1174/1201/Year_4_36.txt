Fevt-i Birâder-zâde Yakub Efendi
Kazasker-i Anadolu-yi sabık Rumeli sadâreti pâyesi olan Birâder-zâde Yakûb Efendi bir müddetden berû maraz-ı sili ile marîz ve hasta ve işbu şehr-i Recebül-ferdin ikinci cum‘a günü dağdağa-i âlem-i fâniden reste oldu. Müşârün-ileyh nesl-i âl-i Hasan-Can’dan Birâder-zâde Mustafa Efendi’-nin mahdûmu olup bin yüz yirmibeş târihinde tevellüd ve kırkaltı târihinde hâriç ile evvelin pâye-i merâtib-i ilmiyyeye tesâ'üd edüp yetmişsekizde Diyârbekir’e ve seksenaltıda Edirne’ye ve doksanbirde Medine’ye kadı olup doksandokuzda İstanbul pâyesiyle is‘âd ve ikiyüz senesi Rebi'ül-âhirinin on-ikisinde Anadolu pâyesiyle dil-şâd ve sene-i mezkûre Cumâdel-âhiresinin onbeşinci günü bilfi’il Anadolu sadâretine is‘âd kılmup tekmîl-i müddet akabinde Rumeli pâyesiyle nâil-i meserret olmuşiken vech-i muharrer üzere Recebin ikinci cum‘a günü fevt oldu. Müşârün-ileyh sûfî-nihâd vâlâ-nijâd arîk ve hasîb ve asil ve edîb bir zât olup aded-i sinîn-i ömrü yetmişaltıya mütekârib idi.
