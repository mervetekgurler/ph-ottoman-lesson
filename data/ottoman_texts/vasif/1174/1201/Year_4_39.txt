Azl ii nasb-ı ağa-yi silâhdârân-ı Dergâh-ı âlî
Şâvı-zâde Süleyman Bey’in isyanı hasebiyle hâriç ve dâhil Bağdad’da ba'zı güft-gû hâdis ve bu hâlet Bağdad vâlisinin fütûr-ı himmetine bâ'is olup Devlet-i aliyye’den bir nev'i iltifât ve bir müte'ayyin kapucu-başı ile irsâl-i teşrîfât müşârün-ileyhin himmet-i sâlifesini tecdîd ve beyne’l-ahâli vak' u i'tibârını mezîd eyleyeceği zâhir olduğuna binâen hâlâ silâhdar ağası olup bir müddetden berû rikâb-ı hümâyûnda hidemât-ı cesîmede müstahdem olan Şehsuvar-zâde Hamdullah Bey-efendi teşrîfât-ı seniyye  ve ilti-fât-ı mülûkiyye ile Bağdad cânibine eğerçi ta'yîn olunup mansıbı olan silâhdar ağalığı Valide Kethüdâsı-zâde Kapucu-başı Ahmed Ağa’ya şehr-i mezkûrun yirmialtıncı salı günü tevcih olunmuşidi. Ancak mîr-i mûmâ-ileyh hasta bulunup harekete mecâli olmadığı mütehakkık olduğundan me’mûriy-yeti sarf ve Dârendeli hafidi kapucu-başı Ahmed Bey mîr-i mûmâ-ileyhe bedel cânib-i Bağdad’a me’mûr kılındı.
