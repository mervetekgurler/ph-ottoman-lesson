Ba„zı havâdis ve fevt-i Çeteci „Abdullah Paşa
İstanbul Kazâsı'nda icrây-ı ahkâm ile pesendîde-i zâhir-bînân-ı ‘avâm olan ‘Ivaz Paşa-zâde İbrâhîm Beyefendi'nin müddeti, resîde-i  hayyiz-i hıtâm ve Sâlih-zâde Efendi makamına kıyâm ile mazhar-ı ikrâm-ı Pâdişâh-ı enâm oldu.
Bozca-ada'da ve sâyir mahallerde mübtelây-ı gurbet ve dâne-çîn-i kısmet olan sâbıka Hazîne Kethudâsı ve Mâliyye Tezkirecisi Yenişehirli Mehmed Efendi ve Seyyid Hâşim Efendi ve Üsküdar Monlası Hamîdî1250 Efendi, mazhar-ı ‘afv ü işfâk ve üçü birden ıtlâk olundu.
Rumeli Vâlîsi Vezîr Silahdâr Mehmed Paşa'nın Âsitâne'ye gelmesi bundan akdem tarafına ifâde ve evâsıt-ı rebî‘de kurb-i İstanbul'a resîde olduğu ihbâr olunup, taraf-ı Sadrıa‘zamî'den Dâvud Paşa Kasrı'nda yemeklik âmâde kılınup, tenâvül-i mâ-hazar ve Paşa-kapusu'na gelüp, resmen kürk ve müzeyyen esb ile ikrâmdan sonra Serây-ı Sultânî'yi makarr eyledi.
Diyârbekir Vâlîsi Vezîr Çeteci ‘Abdullah Paşa, birkaç gün haste olup, derdine dermân bulamadığından, mağlata-yı dünyâdan ferâğat ve ihtiyâr-ı semt-i ahiret eyledi. Eyâlet-i Diyârbekir, Sivas Vâlîsi Zâreli-zâde Vezîr Feyzullah Paşa'ya ve Sivas Eyâleti, Yeni-il Voyvodası olan Çapar-zâde Ahmed Bey'e Mîr-i mîrânlık ile tevcîh olundu. Mü-teveffây-ı müşârun ileyh i‘mâl-i Diyârbekir'den Çermik nâm kasabadan zuhûr edüp, bülûğ-i rüşd ‘akabinde rükûb ü nüzûle meyl ile İran seferlerinde kesb-i irtifâ‘-ı şân ve vüzerâya Levend Baş-ağalığı edüp, giderek sît-ı şecâ‘ati velvele-endâz-ı mesâmi‘-i İrâniyân olup, o hılâlde Mîr-i mîrânlık ile celb-i mezîd-i rif‘at ve çok geçmeden nâyil-i rütbe-i Vezâret olmuşidi. Vâlî olduğu eyâletlerde sît-ı ‘adli resîde-i ‘anân-i semâ ve bâ-husûs Mîr-i Hâclığında ‘Urbân eşkıyâsıyla vuku‘ bulan muhârebesi ilâ yevminâ hâzâ dillerde dâstân olmuş bir ma‘nâ olduğundan gayri, ne mahalle varsa livâsı mansûr ve a‘dâsı müste‘sıl ü makhûr olup, me‘ârif u edebden dahi behre-ver ve Tertîb-i Zîbâ misil-lü tasnîf eylediği kitâb erbâbı beyninde haylî mu‘teber olup, cevdet-i hattı meşhûr ve
vardığı memleketlerde celî hat ile manzûr olan âsârı hüsn-i hattına şehâdet eyliyeceği zâhir ve gayr-i mestûrdur.
