İhrâc-ı Surre ve havâdisât-ı sâyire
Şehr-i recebin on ikinci günü1256 beher sâl fukarâ-yı Haremeyn'e îsâl oluna gelen Surre-i hümâyûn, Emîn nasb olunan Bostâncı-başı-yı sâbık Halîl Ağa ile mahalline irsâl olundu.
Medîne-i münevvere tevcîh olunan Şa‘bân-zâde Ahmed Efendi, pîr ü ‘alîl ve kat‘-ı beyâbân-ı Hicâz'a tâb-âver olamayacağı vâreste-i delîl ve bu sebeble mazhar-ı ‘afv-ı cemîl olup, Altunucuk-zâde ‘Abdullah Efendi'nin iktidârı mevsûm olduğu iştihârından mübeyyen1257 ve Medîne-i münevvere Kazâsı, hakkında müte‘ayyen oldu.
Deryâ kapudanı olan Vezîr Mustafa Paşa, umûr-i deryâdan gafil olduğuna binâ‘en, evâhır-ı recebde1258 mün‘azil olup, Belgrad Muhâfazası'na ta‘yîn ve Belgrad Vâlîsi bulunan Vezîr Hasan Paşa, Deryâ Kapudanlığı'nda temkîn olundu.
Fuzalây-ı ‘asırdan sâbıka Haleb Kadısı Kilîsî Hüseyin Efendi, Edirne Kazâsı'yla  müteheyyi‘-i tedârük-i zâd ve Murâd-zâde Seyyid Ahmed Efendi, Galata Kazâsı'yla ber-murâd oldu.
Moldovancı ‘Ali Ağa, ba‘zı husûs ru‘yeti içün Filibe cânibine me‘mûr olmuşidi. İnkızây-ı maslahat ‘akabinde Âsitâne'ye vârid ve Bostâncı-başılık ile hâyiz-i irkay-ı mesânid oldu. Şa‘bânü'l-mu‘azzamın on dördüncü gün zimmet-i devletde deyn olan mevâcib-i kısteyn ihrâcıyla nüfûs-i kesîre mâlik-i lüceyn ü ‘ayn oldu.
Ba„zı mahallerde ashâb-ı düyûn, şiddet-i takâzâ ile zebûn oldukları sem‘-i hümâyûna makrûn olup, dâyinleri irzâ ve sebîlleri ihlâ olunmak üzere taraf-ı vâzihu'ş-şeref-i Tâcdârî'den vâfir meblağ i‘tâsıyla ecr-i vefîr ve sevâb-ı kesîr ibtiga olundu.
