Garîbe
Müşârun ileyhin fevti haberi hâricde şâyi‘ olmazdan mukaddem sâbıka Sad-rıa‘zam Kethudâsı ve el-yevm Matbah Emîni olan Bekir Efendi, Sadrıa‘zam ziyâretine varup, hilâl-i sohbetde: —Efendim ihrâz-ı rütbe edenlere Matbah Emîni olmak ve dîvân yerinde ahâd-i nâs misillü bi'z-zarûre irtikâb-ı mezellet-i hidmet etmek beşeriyyet hasebiyle nefse girân gelüp, Devlet-i ‘aliyye'ye dahi mûcib-i şeyn olduğu zâhirdir” dedikde, Sadrıa‘zam: —Vâkı‘â öyledir hattâ biz re‘îs olduğumuzda bunları hep fikr ü mülâhaza etdik ve nâçâr Vezâret'le ihtiyâr-ı gurbet eyledik. ‘Uluvv-i himmet ashâbı ve menâsıb-ı ref‘îa erbâbı fi'l-hakıka evc-i rif‘atden hazîz-ı zillete sukutunu istemez, sizin Vezâret'e1265 meyl ü rağbetiniz var ise Haleb Vâlîsi Sadr-ı esbakın şimdi vefâtı haberi geldi, kerâmet-lü Pâdişâh'ımızdan recâ ve sizi Vezâret'le Haleb Vâlîsi etmeğe te‘ahhüd ederiz” dediklerinde dâmenine ruhsâ ve Vezâret ihsân olunmak bâbında dest-bâz-ı niyâz u istid‘â olup, o gün mâdde ‘âlem-i bâlâya ifâde ve Vezîr-i Müşterî-tedbîrin telhîsine müsâ‘ade olunup, Efendi-yi mûmâ ileyh kapuya da‘vet ve Haleb Eyâleti inzımâmıyla dûş-i istihkakına ilbâs-ı ferve-i Vezâret kılınup, bu sebeble karîn-i inhilâl olan Matbah Emâneti, Tavîl Îbrâhîm Bey'e intikal eyledi. Bu muhâvereden sonra Matbah Emâneti, Sadâret-i ‘uzmâ Kethudâlığı'ndan munfasıl İbrâhîm Bey'e tevcîh olunması ve der‘akab tenâkuz-i irtikâbı garâyib-i rüzgârdandır. ‘Ubûdiyyet iktizâsıyla ednâ vü a‘lâ hıdemât-ı Devlet-i ‘aliyye'de ‘ale's-sevâ ise dahi ihrâz-ı merâtib-i ‘uzmâ edenlerin rütbe-i asliyyelerine hürmet oluna gelüp, rütbelerinden dûn hıdemâtda bulunmaları, i‘tibârât-ı asliyyelerine îrâs-ı hevân ü mezellet etmeyeceği zâhirdir.
