Vuku„-i tevcîhât
Şevvâlin on ikinci günü1271 ‘âdet-i dîrîn-i saltanat-ı ‘aliyye üzere tevcîhât vâki‘ olup, ricâl-i bâb ve defterdârân ibka şerefini iktisâb ve Defter Emâneti ile Nu‘mân Efendi ve Büyük Rûznâme ile Yûsuf Efendi, kemâl-i inbısât u meserret isticlâb eylediler. Baş-muhâsebe, ‘Avnî Efendi'ye ve Şehremâneti, Hâşim ‘Ali Bey'e tevcîh ve Tersâne ve Darb-hâne ve Matbah ve Arpa emânetleri, mutasarrıflarına ibka olundu. Anadolu Muhâsebesi, Muhsin-zâde birâderi Ahmed Efendi'ye ve Atlu Mukabeleciliği, Behcet birâderi Sarim İbrâhim Efendi'ye tevcîh ve Haremeyn Muhâsebeciliği, mutasarrıf-ı sâbıkına ibkâ olunup, Yeniçeri Kitâbeti, Re‘îs-i sâbık ‘Abdullah Efendi'ye, Sipâh Kitâbeti, Hâkim Efendi'ye; Silahdâr Kitâbeti, İbrâhîm Paşa-zâde Râyif İsmâ‘îl Bey'e; Cizye Muhâsebesi, Bekir Paşa-zâde Süleymân Bey'e; Mevkufât, Yâzıcı-yı esbak Halîl Efendi'ye; Mâliyye, Merâkî Hüseyin Efendi'ye ve sâyir menâsıb-ı Devlet-i ebed-müddet dahi erbâb-ı istihkaka tevcîh olunup, mansıbdan mahrûm olanlara ‘atâyây-ı Şâhâne bezl ve cümlesi vâreste-i muzâyaka vü ezel oldu. Ve Yeniçeri Ağalığı, Kul Kethudâsı Mahmûd Ağa'ya müceddeden tevcîh ve sâbıkı Tekfur-dağı'na teb‘îd ü tenzîh olunup, Sipâh Ağalığı, ‘Abdullah Paşa Kethudâsı Ahmed Ağa'ya; Silahdâr Ağalığı, Kadri Ağa-zâde Mehmed Ağa'ya kezâlik tevcîh olunup, Baş-bakî Kulluğu ve Cebeci ve Topcu ve ‘Arabacı-başılıklar ibka olundu. Vüzerây-ı ‘izâm tevcîhâtı dahi yevm-i mezbûrda vâki‘ olup, Rumeli Eyâleti, Vezîr Hamza Paşa'ya; Selânik Sancağı, Vezîr Mehmed Paşa'ya; Bosna, Hersek Sancağı ilhâkıyla Muhsin-zâde Vezîr Mehmed Paşa'ya tevcîh olunup, sâyir eyâlât ü elviye dahi mutasarrıfları olan vüzerây-ı ‘izâm ve mîr-i mîrân-ı kirâma ibka olundu.
