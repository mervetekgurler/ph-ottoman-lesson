Ba„zı havâdis
Duhân Gümrüğü Emâneti bundan akdem Sultân Kethudâsı ‘Ali Ağa'ya ilzâm olunmuşidi. Bir sene kadar mukata‘a-i mezkûreyi idâre ile mâl-ı mukayyedini cânib-i mîrîye teslîm ve ‘âm-ı kabil iltizâmını tanzîm etmişidi.  Mühtedî Mehmed Ağa, bir mikdâr mâl zammıyla iltizâmına tâlib olduğu ‘Ali Ağa'ya inhâ olundukda, o mikdâr mâl ile kabûlden imtinâ‘ u ibâ etmekle, tâlib-i mezkûre ka‘ide-i mîrî üzere ilzâm olunup, bu sebeble mîrîye nef‘ u cedvâ ve fâyide vü nemâ rû-nümâ oldu.
Afgan tâ’ifesinden1272 olup, Nâdir Şâh'dan sonra tedrîcî kesb-i tâb ü kuvvet ve mu‘ârızı olan Zend Kerîm ve sâyir hânân-ı İrân ile mukavemet edüp, ekser-i hâlde galib ve Isfehan'ı zabt ile o ülke ehâlîsi semtine câlib olmuşiken, kevkeb-i bahtı tîre ve çeşm-i iktidârı hîre olup, a‘dâsı her tarafdan üzerine hücûm ve askeri1273 mehzûm ve kaçarak bir def‘a Kars'a ve ba‘dehû Bağdâd'a gelüp, Devlet-i ‘aliyye'ye ilticâ ve i‘ânet ü muzâharet recâ etmişidi. Devlet-i İrâniyân herc ü merc üzere olup, müstakil şâhları olmadığından, i‘ânetde be‘s olmadığını müdebbirân-ı devlet ilka ve Bağdâd tarafından matlûbuna müsâ‘ade olunmak Bağdâd Vâlîsi Vezîr Süleymân Paşa'ya tahrîr ü inhâ olunup, Kür-distân ehâlîsinden ve nefs-i Bağdâd'dan ve ‘Urbân tâyifesinden ma‘iyyetine vâfir âdem koşulup, mühimmât ve top ile Rûmiyye taraflarına teveccüh edüp, Zend Kerîm askeriyle tekabül ve iş‘âl-i nâyire-i tecâdül ve bu def‘a dahi münhezim ve ma‘iyyetinde olan askerin ekserîsi mün‘adim olup, el-yevm Tiflis taraflarında karâr eylediği taraf-ı devlete ihbâr olundu.
Prusya Kralı, Nemçe ve Moskovlu ile bir müddetden berü münâveşe ve ahadü-hümâ âhar ile muhâreşe edüp, iki devlet müdâfa‘sından ‘âciz ve muztar ve iktisâb-ı te‘ayyun ile nâmver olduğundan, düvel-i sâyire gibi Devlet-i ‘aliyye ile kesb-i münâsebet ve tanzîm-i umûr-i ticâret sadedinde olup, birkaç def‘a Der-bâr-ı ‘atûfet-medâra niyâz-nâme irsâl ve husûl-i matlabı zımnında ref‘-i eküff-i ibtihâl etmekle recâsı hayyiz-i husûle karîn olup, dîvân kaleminde mukayyed olduğu vech üzere maslahat-ı ticârete sûret-i temşiyet ve sâyir devletler gibi tüccârının âmed-şuduna ruhsat verildi.
Rumeli Sadâreti'ne revnak veren Mirzâ-zâde, müddet-i ‘örfiyyesin itmâm ile dağ-dağa-i hükûmetden âzâde olup, Ebûbekir Efendi-zâde ‘Osmân Efendi, Rumeli sadrına takrîb ve huzûr-i Sadrıa‘zamî'de ilbâs-ı ferve-i semmûr ile tatrîb olundu.
