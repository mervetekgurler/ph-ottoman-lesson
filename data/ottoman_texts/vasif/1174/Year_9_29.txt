Nakl-i hümâyûn be-Kara-ağac ve vekâyi„-i sâyire
Zilka‘de gurresinde1280 Şehriyâr-ı nikûkâr temâşây-ı sun‘-i Perverdigâr zımnında Kara-ağac Sâhil-serâyı'nı kudûm-i meyâmin-lüzûmlarıyla reşk-fermây-ı müntezehât-ı çâr-gâne-i rûzgâr buyurdular.
Târîh-i mezkûrda Âsitâne-i sa‘âdet'de mukîm olan Vezîr Silahdâr Mehmed Paşa mansıbı olan Kütahya'ya ve Tevkî‘î Vezîr Küçük Mustafa Paşa, makarr-ı hükümeti olan Mora'ya ve Muhsin-zâde Vezîr Mehmed Paşa, kürsî-yi Eyâleti olan Bosna Travniki'ne ‘azîmete me‘zûn ve birer birer hareket ile mümtesil-i emr-i hümâyûn oldular. Kapucu-başılardan ‘Abdî Ağa, Başbakî-kulu nasb olunup, Sâliha Sultân Kethudâsı ve Lâleli Binâ Emîni ‘Ali Ağa istiskal ve hisâbı ba‘de'r-ru‘ye Kıbrıs Muhassıllığı ile o tarafa irsâl ve Câmi‘-i mezkûr nezâreti ile Kethudây-ı esbak Yûsuf Efendi ibcâl olundu. Ayasofya Tevlilyyeti, Tâhir Ağa'dan nez‘ ve Sadrıa‘zam Vekîl-i harcına def' olunup, Sâliha Sultân Kethudâlığı dahi Sadrıa‘zam Kapucular Bölük-başısı ‘Osmân Efendi'ye tefvîz ve etbâ‘-ı Sadâret-penâhî'den ‘Abdurrahmân Efendi vefât eden Topçular Kâtibi'ne ta‘vîz olundu.
Sâbıkâ Bosna Vâlîsi Vezîr Mehmed Paşa'dan ehâlî-yi Bosna iştikâ edüp, Vezâret'i ref‘ ve Resmo'ya iclâ olunmuşidi. Mezâlim ü te‘addiyâtı derece-i ‘afvı tecâvüz eylediğine binâ‘en, emr-i kazâ-mazâ ile izâle olunup, ser-i felâket-zedesi mevzû‘-i ‘ibretgâh-ı a‘lâ vü ednâ kılındı.
Deyn-i matlüb içün mahbes-i Yedi-kulle'de mescün ve menküb olan Kostantîn Voyvoda kayd-ı habsden âzâd ve Eflak Voyvodalığı ile ber-murâd oldu. Boğdan Voyvodası müsinn ü ihtiyâr ve idâre-i hidmetden‘âciz ve bî-zâr olduğu âşikâr olduğundan ma‘zül ve oğlu yerine mevsül oldu.
