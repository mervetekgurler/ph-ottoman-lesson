Garîbe
Donanma-yı hümâyûn kalyonlarından Kapudâne kalyonu, İstanköy pîşgâhında lenger-endâz-ı istikrâr iken, kapudan ve ba‘zı zâbitân edây-ı salât-ı cum‘a içün câmi‘a ‘azîmet edüp, sefînede bulunan üserâ neferâta galib olmalarıyla muhârebeye mübâşeret ve ekserine izâka-i şerbet-i şehâdet eyledikleri hâlde rûzgâr dahi ziyâdece hübûb etmeye başlayup, tîmûr sürüyerek açıka çıkdıkda, zikr olunan esirler yelken açup, engine doğru teveccüh eylediklerini1245 Kapudan Paşa ve Kapudâne Bey müşâhede ile âhar sefîneye süvâr ve alarga oluncaya dek imdâd-ı rûzgâr-ı şedîd ile sefîne-i mezkûre gözden nihân olup, bir1246 veçhile ta‘kıb edemediklerini Der-i1247 devlet-medâr'a iş‘âr etmişler idi. Mûmâ ileyhimâ terk-i şerîta-i ihtiyât ile sefineyi neferât-ı kalîle ile bırakup, seferber iken câmi‘ behânesiyle tervîh-i nefs-i emmâreye şitâb ve bu sûret-i nâdiru'l-vukû‘ ile Devlet-i ‘aliyye'yi şeyn-i gaflet ile mevzû‘-bahs-i a‘dâ vü ahbâb etdikleri Şehriyâr-ı vâlâ-cenâbı igzâb edüp, ikisinin dahi katline irâde-i kâtı‘a-i Cihânbânî te‘alluk edüp, evâyil-i cumâdelûlâda1248 hükm-i Cihân-mutâ‘-ı Sultânî  icrâ ve ru‘ûs-i maktû‘aları ge-lüp, halîde-i güzergâh-ı a‘lâ vü ednâ kılındı.
