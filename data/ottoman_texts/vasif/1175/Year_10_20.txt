Havâdis-i Mısrıyye
Kâhire-i Mu‘aziyye'de bir müddetden berü Vâli olan Vezir Kâmil Ahmed Paşa, pey-der-pey gılâl ve hazine ve tertibât-ı Mısrıyye'ye dâyir şeref-vürûd olun hutût-i hümâyûnun tenfiz ü icrâsına berzede-dâmân-ı sa‘y ü ihtimâm olduğunu havene-i ümerâ tehammül edemeyüp, kâ‘ide-i fâsideleri üzere müşârun ileyhi tenzil ve ümerâdan birini Kâyim-makâm nasb etmek ‘âdetleri iken, mukaddemâ Cidde Sancağı tevcîh olunup, ilâ hâze'l-ân Mısır'da mukim Sadr-ı esbak Mustafa Paşa'yı tevkîl etdikden sonra musanna‘ ve müzevver ‘arz u mahzar ile birkaç nefer âdemlerini Âsitâne'ye tesyîr etmişler idi. Mâdde-i mezkûre takdîm-i ‘atebe-i ‘aliyye kılınup, lede'l-meşvere râbıtası verilmek emr-i hümâyûn olduğuna binâ’en, Şeyhulislâm ve sudûr-i kirâm ve ocağ ağaları ve ‘uzamây-ı ricâl Bâb-ı ‘âlî'de ictimâ‘ ve vuku‘ bulan keyfiyyeti müştemil vârid olan tahrîrâtı istimâ‘ ‘akabinde Mısır, Haleb Vâlîsi Vezîr Bekir Paşa'ya ve Haleb, Mustafa Paşa'ya verilmek hulâsa-i meşveretleri olmağla, lede'l-‘arz ve'l-istîzân i‘lâm-ı hâl zımnında müşârun ileyhimâya ve Mısırlu'ya ısdâr-ı fermân-ı ‘âlî-şân kılındı.
