Havâdisât-ı müteferrika
Sâbıka Kapu Ağası Halîl Ağa, ‘ömr-i girân-mâyeden hadd-i sad-sâleyi ihrâz ve bu esnada tâyir-i rûhu âşiyân-ı kadîmine pervâz eyleyüp, ‘uhdesinde olan Yafa Tevliyyeti ile hâlâ Kapu Ağası olan Kasım-paşalı Mehmed Ağa, kesb-i ibtihâc ü ihtizâz eyledi.
Üdebây-ı zemâneden Haşmet Efendi ve Nevres ‘Abdurrezzâk Efendi, intılâk-ı lisân ve cerh-i kulûb-i ihvân ile mübtelây-ı gurbet-i mûrisü'l-eşcân oldular. Bî-çâre Nev-res Kütahya'da birkaç gün ikametden sonra ecel-i nâgeh-res ile münkati‘u'n-nefes oldu.
‘An-asl Kerkük sükkânından olup, zâtı pîrâye-i ‘ilm ü edeb ile ârâste ve gül-i sad-berg liyâkati gülşen-i me‘ârifden nevhâste iken, gamz-ı hussâda binâ-i belâ-yı celâ ile dil-şikeste olup, çok geçmeden hücûm-i âlâm-ı ahzân ile mukTm-i kûşe-i hâmûşân oldu. Mevâlî-yi Devriye'den ma‘dûd ve sitem-i zemâneye gayr-i mütehammil bir zât-ı nâdi-ru'l-vücûd idi. Vâdî-yi şi‘irde tavrı kendüye mahsûs olup, müretteb dîvânı beyne'n-nâs mütedâvel ve makbûl-i erbâb-ı kasîde vü gazeldir.
Zilka‘de evâyilinde Kapudân-ı deryâ Vezîr Kethudâ Mehmed Paşa, Donanma-yı hümâyûn ile Ak-deniz'e şirâ‘-güşâ oldu.
Şehr-i mezkûrun yirmi sekizinci gicesi1324 sâ‘at ikide iken Sultân Bâyezîd kurbunda Destereciler ittisâlinde vâki‘ bir pîre-zenin hânesinden âteş zuhûr edüp, Dîvân-yolu'nda olan dekâkîni ve Tavşan-taşı semtinde olan kebîr u sagır hâneleri ihrâk etdikden sonra Nişancı ve Langa Yeni-kapusu'na sirâyet ile Sadrıa‘zam hânesinde nihâyet bulup, rûzgâr gayet müştedd olduğundan otuz sâ‘at kadar ihrâk mümted olup, fazl-ı Hak ile muntafî ve kulûb-i nâsdan kalak u ıztırâb müntefî oldu. Sadrıa‘zam bu mûsîbetde halk ile hemdem bulunduğundan îfây-ı şükr-i Bârî‘ü'n-nesem kılup, taraf-ı hümâyûndan esb-i müzeyyen ve ferve-i semmûr ile taltîf kılındığından başka sâyir harîk-zedeler dahi eltâf-ı Pâdişâhî'den hisse-mend-i nevâle-i ni‘am ve bâ-husûs Yeniçeri Ağası ihtirâk-ı yedeyn ve Bostâncı-başı inkisâr-ı ricleyn ile pür-elem olduklarından, ferve-i semmûr ve kerem-i mevfûr ile ikisinin dahi hâtırları mecbûr ve sâyir zâbitân ve neferât ‘atâyâ ve terakkıyât ile mesrûr kılındı.
