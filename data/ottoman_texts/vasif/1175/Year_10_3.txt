Ba„zı vefeyât
Şeyhulislâm ve müşkil-güşâ-yı hâss u ‘âmm olan Veliyyüddîn Efendi'nin mahdûmu olup, müderrisîn zümresine iltihâk eden Mustafa Reşîd Efendi, hırâmân-ı ravza-i cinân oldu. Ve Şeyhulislâm Kara Halîl Efendi-zâde ‘Abdurrahîm Monla dahi bu târîhde ‘âzim-i serâbistân-ı beka oldu.
Defterdar-ı sâbık ve hâlâ Tevkı‘î olan Râmî Paşa-zâde Mustafa Beyefendi dahi birkaç gün maraz-ı nâgeh-zuhûra mübtelâ ve girîbân-ı hayâtı müsellem-i ser-pençe-i ecel-i müsemmâ oldu.
Mûmâ ileyh me‘ârif ve kemâlâtdan haberdâr ve Nâyil mahlasıyla şi‘re heveskâr olup, vefâtlarına karîb Kutbî Efendi'den münîb olmuşidi.
Şıkk-ı Sânî mülakkab Sâlih Efendi, dağdağa-i dünyâdan dest-şû ve cânib-i ahırete tâfte-rû oldu. Mûmâ ileyh yeke-süvâr-ı meydân-ı ‘irfân ve kûy-i rubây-ı sahn-ı fehm ü itkan, ‘ilm-i muhâdarâtda Râgıb Isfehânî1285 ve sebk-i kelâmda sânî-yi Bedî‘-i Hemedânî olup, udhûke ve mucûna dâyir bir mecmû‘a-i garîbe tertîb ve nevâdir hikâyât ve eş‘âr ile tebvîb eylediğinden gayri, hattıyla Vassâf Târîhi ve sâyir edeb kitâbları manzûr ve eş‘ârı dahi makbûl-i ecille-i cumhûr idi. Ancak lâ-ubâlî meşreb ve vâsi‘u'l-mezheb, lehv ü tarab-kârî ve irtişâf-ı leb-i câm hulâsa-i efkârı idi. Tecâvezallâhi ‘an seyyi’âtihi1286.
‘Ârifî dâmâdı Süleymân Bey, Şıkk-ı Sânî ve sâbıka Kethudâ Kâtibi Safâyi Efendi, Şıkk-ı Sâlis ve ihtiyâr Bekir Bey, Tevkî‘î nasb ü ta‘yîn ve hılâ‘-ı Pâdişâhî ile kamet-i istîhâlleri tezyîn olundu.
