Sûret-i hatt-ı hümâyûn
Sen ki sâbıka Basra Vâlîsi vezîrim Süleymân Paşa'sın. Bağdâd Vâlîsi Vezîrim Mehmed Paşa ile aranıza ba‘zı gûne nifâk düşüp, bî-vech beyninizde bürûdet hâsıl ve emniyyet zâyil olmakdan nâşî sû‘i kurenâ fürce bularak müşârun ileyhi tahdîş ü teşvîşe düşürdüklerine binâ‘en, vârid olan tahrîrâtı ba‘zı evâmir-i ‘aliyyem ısdârına eğerçi bâ‘is ü bâdî olmuşidi. Ancak senden bu âna dek meşhûd olan harekât ü etvâr bi'l-cümle izhârı ‘ubûdiyyet ve ibrâz-ı sadâkat sûretlerinde göründüğünden mâ‘adâ mücellây-ı ilhâm olan mübârek tab‘-ı safâ-makrûn-i hümâyûnuma dahi mürâca‘at eylediğimde, senden sıdk u ihlâsdan gayri bir hâlet rû-nümâ olmadığı cihetden, tarafına ez-derûn-i hüsn-i zann-ı  Mülûkâne'm derkâr olmağla, künh ü hakikatine tahsîl-i ıttılâ‘ içün mâdde-i münâkaşa sirran ve ‘alenen tecessüs olunmakda idi. Ahvâline vâkıf ve mizâc ü meşrebine ‘ârif olan sikat-ı sahîhatü'l-kelimât kimesnelerden her bâr ahvâlin istintâk olundukça mâdde-i sıdk u hulûsunu tahkik ve reviş ü reftârından istidlâl birle her bâr kelâmlarını tasdîk eylediklerinden başka, bundan mukaddemce bir takım tahrîrâtın ge-lüp, manzûr-i hümâyûnum oldukda, mefhûmları temâm-ı zihn-i sâff-ı Hidîvâne'mde müntakış olup, hulûs-i taviyyet ve sıdk-ı ‘ubûdiyyetini te‘yîd ü te‘kîd etmekle tahrîrâtının mâ-sadakı ve sikatın kelimâtı birbirlerine mutâbık ve cümlesi derûn-i safvet-nümûn-i Şâhâne'me muvâfık düşmekle, hakkında îrâd olunan kil ü kal bi'l-cümle dürûg-âmiz ve bî-mâl olduğu yakinen meczûm-i hümâyûnum olmağla, hilâf-ı inhâ ile hakkında zuhûr eden gazab ü tehevvürât muhavvel-i eltâf ü ‘inâyât ve mûcib-i hüsn-i mükâfât olmağın, mekârim-i bî-pâyân-ı Pâdişâhâne'mden mücerred hüsn-i mükâfât içün Vezâret ve tûg ve sancağın kemâ-kân ibka ve Bağdâd Eyâleti, müceddeden sana ihsân ü i‘tâ olunduğu ecilden işbu hatt-ı hümâyûn-i mevhibet-makrûnum şeref-yâfte-i sudûr olup, Küçük Mîrahûrum Ağa vesâtatıyle tarafına gönderilmişdir. Selefin Vezîr Mehmed Paşa'ya dahi def‘an li'l-münâkaşa Rumeli Eyâleti tevcîh olunmağla, derhâl anı Bağdâd'dan çıkarup, Rumeli cânibine getürmek ve senin vürûdundan evvel anı ihrâc etmek üzere mübâşir irsâl olunmağın, hatt-ı hümâyûn-i şevket-makrûnum vusûlünde bi'l-cümle kapun halkı ve yanında olan levendâtın ve sevâd-ı cem‘iyyetin ile kalup Bağdâd'a gelüp, kal‘a-i mezbûreyi zabt u muhâfaza ve neferât ve sükkânını himâye ederek cümle ile hüsn-i mu‘âşeret ve vârid olan ahkâm-ı münîfemin icrâsına mübâderet ve Devlet-i Îrâniyye ile olan musâlaha şurûtunun devâmına ziyâde i‘tinâ vü nezâret ve hakkında olan hüsn-i zann-ı hümâyûnumu bir kat dahi te‘yîd ü tasdîk ve mazhar-ı du‘ây-ı hayr-ı Mülûkâne'm olmağa sarf-ı miknet ve Mîrahûrum mûmâ ileyhi i‘âde eyliyesin intehâ el-hattu's-Sultânî.
Bağdâd Eyâleti, münâsebet-i buk‘a vü lisân ile Rakka Vâlîsi Vezîr Sa‘deddîn Pa-şa'ya tevcîh olunduysa dahi ‘uhdesinde müstekar olmayup, müteveffây-ı müşârun iley-hin memâlîk ve ber-keşîdelerinden kethudâsı ‘Ali Ağa'ya Basra ve Bağdâd eyâletleri rütbe-i celîle-i Vezâret'le ihsân olunup, o tarafda muhtemelü'z-zuhûr olan ihtilâl fikri bertaraf oldu.
