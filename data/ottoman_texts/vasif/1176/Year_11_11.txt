Ba„zı vekâyi„
Şehr-i mezkûrda rûy-i hevâ zulmet-i ebr ile mükfehirr ve savt-ı ra‘d-ı  hevlnâkden vücûd-i insanî mukşa‘irr olup, Tersâne-i ‘âmire'de merbût sefâyinin birine sâ‘ika nâzil ve sütûnunu sarup, ma‘âzallah bir emr-i hâyil zuhûru muhtemel iken, ‘inâyet-i Bârî hâyil olup, ricâl-i Tersâne berzede-dâmân-ı ihtimâm ve sefîneyi deryâya ihrâc ve sütûnunu kat‘ u ilkâ ile itfâsına nakdîne-nisâr-ı sa‘y ü ikdâm oldular.
Sevâhil-i Bahr-i sefîdi muhâfaza zımnında bundan akdem Kapudan Paşa Donan-ma-yı hümâyûn ile şirâ‘-güşâ-yı ‘azîmet olmuşidi. Fühûlet-i hevâ ve güzâreş-i mevsim-i deryâ sebebi ile fekk-i lenger-i ikâmet ve top şenliği eyleyerek Tersâne'ye vaz‘-ı raht-i ikâmet eyledi.
Cânik sükkânından Çavuş-oğlu dedikleri merd-i bî-hûş muktezây-ı re‘y-i mağşûş ile hila‘-i ribka-i inkıyâd ve Nikhisâr Kal‘ası'nı zabt ile izhâr-ı bağy ü ‘inâd eyleyüp, o havâlî askeri ikdâmıyla kal‘adan ihrâc ve kârı itmâm olundu.
Yeniçeri mahlûlâtının hazîneye ‘âid sülüsânından mâ‘adâsı terakkıyât-ı kânûniy-yeye ve ocağa dâyir sâyir umûr-i ma‘lûmeye sarf olunup, kulluk bekleyen neferâta dahi sülüs-i bâkıden esâme verilmek ve müşâbehet-i isim sebebi ile mahlûlü ihfâdan ve bey‘ ü şirâdan tevakki etmek bâbında sâdır olan hatt-ı hümâyûn ocağlu mahzarında kırâ’et ve mazmûnu cümleye işâ‘at olundu.
Şehremîni Hâşim ‘Ali Bey, zikr-i âtî binâya Emîn nasb olunmuşiken ‘azl ve Baş-muhâsebe'ye nakl olunup, sâbıkâ Kethudâ Kâtibi ‘Ömer Efendi, Şehremâneti ile tahsîl-i mukaddimât-i ikbâl ve Kethudâ Bey Kalemi Baş-halîfesi Îbrâhîm Efendi, Kitâbet-i mezkûre ile iktisâb-ı re‘sü'l-mâl-i âmâl eyleyüp, Baş-halîfelik, hüner ü dânişi cihânın güneşi gibi zâhir olan es-Seyyid Mehmed Hayrî Efendi'nin semere-i zahmet ü gûşişi ve cezây-ı hüsn-i hulk u revişi oldu.
Sâbıkâ Kıbrıs Muhassılı olan ‘Acem ‘Ali Ağa, Emîn-i Matbah-ı ‘Amire ve Mısırlı Hüseyin Ağa, Surre Emâneti ile lâbis-i hil‘at-i fâhire oldu.
