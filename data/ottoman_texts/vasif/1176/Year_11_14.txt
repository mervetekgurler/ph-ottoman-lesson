Ba„zı vefeyât ve havâdisât-ı müteferrika
Anadolu Pâyesi olan ‘Abbas Efendi ve suyolları ta‘mîriyle Mekke-i mükerreme'de olan Mîrahûr-i sâbık Mustafa Ağa ve Dimetoka'da merfû‘u'l-Vezâre ikâmet eden Baltacı Vezîr-zâde Silahdâr Mustafa Paşa, hulûl-i ecel-i müsemmâlarıyla intikâl ve hükm-i nâfiz-i irci‘îye imtisâl eylediler. Mütevaffâ ‘Abbas Efendi ki, -Haşmet Efendi merhûmun pederleridir- fünûn-i kesîrede yed-i tûlâsı ve takrîr ü tefhîmde hüsn-i edâsı olup, ‘ulûm-i zâhiresinden kati çok kimse kemâlât-ı vâfire i‘tirâf ve gazâret-i ihâtasına mu‘âsırı bulunan ‘ulemây-ı a‘lâm i‘tirâf etmişler idi. Mukaddemâ Mısır'a me‘mûr ol-dukda, sâde-dilân-ı ümerâyı, emzâ mine'l-husâm1344 olan kelâm-ı bedî‘u'l-insicâm ile ilzâm ve o vuhûş-i deşt-i gavâyeti devlete münkâd ü râm eyleyüp, vâfir mâl tahsîl ve ‘ırz u nâmûs-i devleti tekmîl eyledi.
Vezîr-i müşârun ileyh dahi Enderûn-i hümâyûn'da ‘ömr-i ‘azîzini nahv-i ‘ilme sarf ve her fenni bir üstâd-ı kâmilden hatf eyleyüp, cevdet-i hattı âsârından ma‘lûm-i ashâb-ı  isti‘dâd ve hüner ü fazlı sebeb-i gayz ü bugz-i hussâd olup, matla‘ ve makta‘-ı Vezâret'ine dek hedef-i sihâm-ı erbâb-ı gamz ü fesâd olmuşidi.
Efâzilü'n-nâsi agrâzun lizâ'z-zimen
2
Yahlû mine'l-hemmi ahlâhüm mine'l-fitan1345
Büyük Tezkireci İbrâhîm Efendi, ser-girân-ı sekret-i mevt olup, sâbıkâ Tezkire-i Evvel olan Nu‘mân Efendi yerine nasb olundukda, Küçük Tezkireci bulunan İbrâhîm Münîb Efendi, bu tevcîh-i gayr-i vecîhden münfa‘il ve Sadrıa‘zam'a Dîvân Kitâbeti ve Sadâreti'nde Mektûbçuluk etdiğinden tehallüf-i matlabdan âzurde-dil olup, temâruz semtini ihtiyâr ve Bâb-ı ‘âlî'ye gelmemek niyyetini ızmâr eylediğinden, Âmedci Edhem Efendi, Küçük Tezkireci nasb ve Monlacık-zâde ‘Ali Ağa dahi Çavuş-başılık ile kapuya celb olundu.
Trabzon Vâlîsi Vezîr ‘Abdurrahmân Paşa'ya, Aydın Sancağı ilhâk u zam olunup, selefi Sadrıa‘zam dâmâdı Vezîr Hüseyin Paşa, Eğriboz mansıbına tahrîk-i ‘alem eyledi.
Vezîr Kâmil Ahmed Paşa, Kandiye'de hilâf-ı rızâ harekete mütecâsir1344 ve Resmo'da ikâmetine emr-i ‘âlî sâdır oldu.
‘İvaz Paşa-zâde Halîl Bey'e, Duhân Gümrüğü tefvîz ve ilzâm ve Hezârfen Mustafa Ağa'ya, Cebeci-başılık ile ikrâm olundu.
