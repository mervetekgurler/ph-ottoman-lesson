Vekâyi‘-i müteferrika
Mısır'da merhûm olan Bekir Paşa'nın necl-i güzîni ‘Atâ‘ullâh Beyefendi, dâhil-i silsile-i Hâcegân-ı Dîvânî olup, Gümrük Emâneti'nde kati çok zemân müstekarr olan İshak Ağa dahi terk-i ‘âlem-i fânî ve dâmâdı Ahmed Efendi, Gümrükcülük ile pâ-nihâde-i mastaba-i kâmrânî oldu. Mûmâ ileyhin mutasarrıf olduğu Kitâbet, Ağa-yı Dârü's-sâ‘âde-i sâbıkı Bey Halîfe'de karâr-dâde oldu.
Anadolu Eyâleti, birkaç gün mukaddem Eğriboz tevcîh olunan Vezîr dâmâd Hüseyin Paşa'ya tevcîh ü ‘inâyet ve selefi Kapu-kıran Vezîr Mehmed Paşa, Erzurum Eyâle-ti'ne şukka-güşây-ı ‘azîmet olup, bunun dahi selefi Vezîr İbrâhîm Paşa, Kars muhâfaza-sına ta‘yîn ü isrâ olundu.
Çığala-zâde  serâyı ittısâlinde vâki‘ Köprülü-zâde konağını ve sâyir o havâlîde olan mahalleri ve Yeşillü-oğlu serâyını Şehriyâr-ı Felâtûn-ârâ sâhiblerinden ziyâde nakd ile iştirâ buyurup, benât-ı semiyyetü's-sıfâtlarından iki dürr-i girân-behâya sadef ve dü-şems-i âsumân-‘ismete beyteyi'ş-şeref olmak irâdesiyle binâsını emr ü fermân ve Hâşim ‘Ali Bey, Emânet-i Ebniyye ile fâyiku'l-akrân kılındı.
