Tevcîhât-ı „ilmiyye
‘Arab-zâde Mehmed Sâdık Efendi, Kazâ-i İzmir ile tevkır ve Mehmed Nâfi‘ Efendi'nin Üsküdar Kazâsı'yla çeşm-i ibtihâcı tenvîr olunup, Yahyâ-zâde Mehmed Efendi, Mekke-i mükerreme Kazâsı'yla ihyâ ve ‘Ali Efendi, icrây-ı ahkâm-ı şer‘iyye zımnında Medîne-i münevvere'ye isrâ ve ‘Arab-zâde Ahmed ‘Atâ‘ullâh Efendi, Haleb Kazâsı'yla mutayyeb ve Bekir Paşa İmâmı, Kuds-i şerîf Kazâsı'yla nâyil-i matlab oldu. Sadr-ı Anadolu olan ‘İvaz Paşa-zâde İbrâhîm Bey, müddet-i ‘örfiyyesin itmâm ve Sey-yid Mustafa Efendi-zâde ‘Abdullah Efendi, Sadâret-i mezkûre ile nâyil-i merâm olup, İstanbul Kadısı Dâmâd-zâde Murâd Monla Efendi dahi tekmîl-i müddet ve ‘Âtıf Efendi makamıyla ihrâz-ı menzilet eyledi.
