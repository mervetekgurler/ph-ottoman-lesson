Vefât-ı Vezîr Kâmil Ahmed Paşa
Müşârun ileyh Kandiye muhâfızı iken Vezâreti ref‘ ve Resmo'ya iclâ olunmuşidi. Râgıb Paşa vefâtından sonra Vezâret'i ibka ve Hanya Sancağı'yla çeşm-i ibtihâcı rûşenâ kılınup, sefîneye rükûb ve birkaç mîl kat‘ından sonra muhâlif, rûzgâr hübûb eylediğinden yine Resmo'ya râci‘ ve birkaç gün haste olup, ‘âkıbet ravendegân-ı âhırete tâbi‘ oldu. Resmo'dan çıkup, muhâlif, rûzgâr ile rücû‘u, mücerred cezb-i hâk ve birkaç günlük rızkını istîfâ vü idrâk içün olduğu zâhirdir. [Mısra]„:
Sübhâne men tehayyere fî sun‘ihi sivâh1381
Müşârun ileyh Devlet-i ‘aliyye'de merâtib-i sâmiyeye nâyil ve encâm-ı kâr hilâl-i ikbâli câh-ı menî‘-i Vezâret'le bedr-i kâmil olup, me‘ârif-âşinâ ve himmeti vâlâ bir düstûr-i bî-hemtâ idi. Defterhânede kitâbetle meşgul olduğu zemândan fevtine dek bir seccâde ve hırka ve tesbîhi tenhâ bir mahalde hâzır ve leyâlî-yi hâliyede ba‘zı ekâbir-i meşâyihden telakki eylediği ezkâr ile müteveccih-i dergâh-ı hazret-i Kadir olur imiş. Müşârun ileyh gayet müşekkel ve cesîm ve sâhib-i heykel-i ‘azîm olup, kıyâfetinden gabâvet ve tabî‘atından gılzat melhûz iken vücûdunda aslâ sıklet olmayup, ‘akl ü idrâki kemâlinde ve rüşd ü zekâsı nisâbında olması kıyâfetnâme mütâla‘a edenleri gark-ı ‘arak-ı hayret eyler idi. Ancak tab‘ında cüz‘î hiddet ve meşrebinde  eser-i nahvet olup, hattâ nâs miyânında Sopa-salan şöhretiyle nâmzed olmuşidi.
Hüdâvendigâr-ı sâbık cennet-mekân Sultân ‘Osmân Hân ‘asrında Re‘îsülküttâb bulunup, tavr-ı reftârını sencîde-i mîzân-ı tedkik ve edeb ü kemâlini nûr-i firâsetle tahkik buyurup: “Lisân-ı nâsdan insân sâlim olamaz, bu âdem kâmil bir âdem imiş fî-mâ-ba‘d Kâmil mahlasıyla tehallus etsün” deyü nutk-i hümâyûn buyurduklarından Kâmil denilüp, hattâ Vezâret'i hâlinde tarafına hitâben sâdır olan evâmirde elkabına Kâmil izâfesi müstefîz u şâyi‘dir.
