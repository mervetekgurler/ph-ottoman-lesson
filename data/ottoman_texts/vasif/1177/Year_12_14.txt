İhsân-ı Vezâret be-Mîr-i mîrân-ı Adana
Müteveffa Çeteci Vezîr ‘Abdullah Paşa'nın Kethudâsı Sâlih Ağa, rüşd ü reviyyet ile meşhûr ve Çeteci dâyiresini idâre ile müşârun ileyhin şânını mevfûr eylediği ma‘lûm-i evliyây-ı umûr olduğundan, Paşası vefâtından sonra zümre-i mîr-i mîrâna idhâl ve Adana Eyâleti ile makzıyyü'l-âmâl kılınmışidi. Sadrıa‘zam Adana'dan murûr eder iken hidmetinde kıyâm ve Vezâret ihsân olunması bâbında niyâz ü istirhâm etmiş idi. Hattâ Sadrıa‘zam: —Senin mukaddemâ sît ü şöhretin kemâle resîde ve Çeteci tedbîr-i dil-pezîrin ile beyne'l-vüzerâ memdûh ve serkeşîde olmuşiken, el-hâletü hâzihî elinden bir maslahat gelmez gibi Adana'da ikâmetin mûcib-i te‘accübdür” dedikde: “Belâ, mâd-de ‘aynî ile buyurduğunuz gibidir. Lâkin o mevsimlerde müstenidim Çeteci gibi ‘azîmü'ş-şân bir Vezîr olup, sît-ı bülendiyle hutûb-i ‘izâma iktihâm ve niçe müşkilât-ı umûra nizâm verir idim. Ancak şimdi mu‘în ü zahîrim olmadığından şâ‘irin:
Serâpâ cevherem çün tîg ammâ der keff-i gîtî Zi-men-kârî neyâyed harbe-i nâmerd râ mânem1
mefhûmu mâ-sadak-ı hâlim oldu. ‘İ‘ânet ü himmet ile matlabım olan Vezâret'e nizâm verilür ise [mısrâ]„:
Ben yine ol merd-i çâlâkım ki nâmım söylenür,
Hidmet-i devletde kusûr ve mütehammil-i ‘uhde-i ‘âcizânem olan umûrda irtikâbı fütur etmem” kelâmıyla mühür-zen-i leb-i sükût oldukda, bu mukaddime-i rikkat-engîzi kalb-i Sadâret-penâhîye te‘sîr ve Vezâret'le tebşîr etmişidi. Sadr-ı müşârun ileyh Âsitâne'ye vürûdunda rüşd ü reviyyetini ‘arz-ı ‘âlem-i bâlâ ve Vezâret'le çırâğ ve ihyâ eylediğinden gayri Cidde mansıbı ile dahi kadrini i‘lâ eyledi.
