İtmâm-ı Câmi„-i Lâleli
İbtigây-ı merzât-ı Hudâ zımnında taraf-ı hümâyûndan binâ olunan câmi‘-i şerîf ve ma‘bed-i latîf üç seneye karîb zemânde destyârî-yi himem-i me‘mûrân ve çîre-destî-yi bennâyân-ı zemân ile hayyiz-i hıtâma resân olup,  Sadrıa‘zam ve Şeyhulislâm ve Yeniçeri Ağası ve sâyir mütehayyizân-ı Devlet-i ebed-kıyâm câmi‘-i mezkûrda sâlât-ı subhu edâ ve altıncı mübârek cum‘a günü Şehinşâh-ı cihân-ârâ dahi hîresâz-ı a‘yün-i erbâb-ı temâşâ olan âlây-ı vâlâ ile câmi‘-i şerîfe sâye-endâz-ı i‘tilâ ve salât-ı cum‘ayı ba‘de'l-edâ Sadrıa‘zam ve Şeyhulislâm ve sudûr-i kirâma birer ferve-i girân-behâ iksâ ve sâyir mevâlî-yi ‘izâm ve meşâyih-i zevi'l-ihtirâma ‘alâ kadr-i merâtibihim ilbâs-ı hila‘-ı fâhire ve ba‘zılarına nukud-i vâfire in‘âm ve yine alay ile Serây-ı ‘âlîlerine hirâm buyurdular.
Câmi‘-i mezkûrun evkaf ve müsekkafâtı ber-vech-i ekmel tertîb ü tanzîm ve vezâyif ü revâtıbı bâliğan mâ-belağ erbâbına taksîm olunup, hademesi dahi intihâb ve her nev‘in mümtâz ve müştehiri istishâb olunup, bu cihetler ile mahsûd-i cevâmi‘-i eslâf-ı güzîn ve mağbût-i me‘âbid-i selâtîn-i pîşîn olduğundan başka, derûn-i meyme-net-meşhûnu mehbit-ı envâr-ı füyûzât-ı Sübhâniyye ve sâha-i meymenet-mesâhası mev-rid-i vüfûd-i tecelliyât-ı Samedâniyye olup, a‘mide-i refî‘u'l-bünyânı ‘amûd-i subh-i sâdıka ‘adîl ve kubbe-i zer-nigâr-ı mu‘allâ-revâkı künbed-i çarh-ı nilgûne mesîl olup, ruhâm tâkatı âyine gibi mücellâ ve sütûn-i zevâyâsı kalb-i pârsâ gibi musaffâ, kanâdîl-i zıyâ-bahşâsı pervîn-i feleke berâber ve şemse-i zerrîn-nakşı kurs-i hurşîde hemser olduğu ma‘lûm-i erbâb-ı istidlâl ü nazardır. Hâsılı câmi‘-i mezkûr cemî‘-i eczâ vü müştemilâtıyla bî-kusûr bünyâd olunup, Şehriyâr-ı vâlâ-nijâd hak budur ki, yevm-i me‘âd içün i‘dâd-ı zâd buyurup, sahîfe-i hasenâtı mâ-lâ-mâl ecr-i cemîl ve cerâyid-i a‘mâli ser-şâd-ı1390 sevâb-ı cezîl olduğu zâhirdir.
