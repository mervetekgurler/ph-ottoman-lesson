Katl-i Mutasarrıf-ı Yanya ve vürûd-i ru’ûs-i eşkıyâ ez-cânib-i Çapar-zâde
Yanya Mutasarrıfı Mîr-i mîrân Selmân Paşa'nın şükâtı rikâb-ı müstetâbı ta‘cîz ve tenbîh ü te‘kîdden hisse-mend olmayup, ser-i felâket-zedesine havâle-i tîg-i  sertîz ve mevzû‘-i nazargâh-ı zelîl ü ‘azîz kılındı. Anadolu taraflarında geşt ü güzâr ile fukarâyı ızrâr eden evbâş-ı levendâtın sergerdeleri Kadı-oğlu nâm kimse ma‘iyyetinde olan eclâf ile Niğde taraflarını tâht ü târâc eylediğini Çapar-zâde Ahmed Paşa tashîh ile ılgar ve zikr olunan eşrârı basup, yüz altmış mikdârını îsâl-i dereke-i nâr ve bakıyyetü's-süyûfu Karaman Eyâleti tarafına firâr eylediklerini iş‘âr etmekle, Karaman Vâlîsi Vezîr ‘Abdî Paşa'ya istîsâlleriyçün hükm-i cihan-mutâ‘ ısdâr olundu.
