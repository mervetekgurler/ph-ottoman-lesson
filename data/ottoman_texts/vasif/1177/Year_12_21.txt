Guluvv-i ehl-i Bağdâd be-Vâlî-yi Vilâyet Vezîr „Ali Paşa ve telef-şüden-i ân Vezîr-i sütûde-tedbîr
Basra Mütesellimi iken tefâsil-i ahvâl-i sâbıkasına vuküf-i tâmmı olan Sadr-ı es-bak müteveffâ Râgıb Paşa, sevk ü ta‘rifiyle Bağdâd ve Basra'ya Vâlî nasb olunan ‘Ali Paşa, Bağdâd'a dâhil olup, henüz tarafından nîk ü bed bir hâlet zuhûr etmemişiken, Vâlî-yi sâbık müteveffâ Süleymân Paşa'nın  kethudâlığını etmiş birkaç nefer ehl-i fesâd, kemâl-i hasedlerinden fitneye isti‘dâd verüp, Bağdâd yamaklarını itmâ‘ ve sâyir kâr-güzârlarına ismâ‘-ı suver-i intifâ‘ etmişler idi. Sebük-magzân-ı memleketden vâfir eşhâs içkal‘ayı zabt ve hâh u nâ-hâh ‘Ali Paşa'yı Bağdâd'dan ihrâc etmişler idi. Müşârun ileyh dahi Şatt'ın öte giçesini hayme-gâh ve mecma‘-ı cünd ü sipâh edüp, bizzât letâyifü'l-hiyele iştigal ve zevâlini taleb eden zorbaların ekserîsini firîfte-i nukûd ü emvâl eyleyüp, fi'l-hâl tarafına mümâyele ile serkeşân-ı Bağdâd'ı iskât ü ilzâm ve seb-kat eden efâl-i câhilânelerinden isti‘fâ ile Bağdâd'a duhûlünü istirhâm eylediler. Müşârun ileyh birkaç günden sonra ‘azîm alay ile tekrâr Bağdâd'a duhûl ve ‘acele iktizâ etmez iken yamakan ve yeniçeriyânın kazıyyede medhali olanlarını birer birer i‘dâma meşgul olduğunu mârru'z-zikr kethudâlar ihsâs ve havf-i cân ile tekrâr bünyâd-ı fitneye vaz‘-ı esâs eylediler. Şöyle ki, bir mahalle müctemi‘ olup, biribiriyle ‘ahd ü peymân ve mâl ü cânlarına zarar gelmemek üzere ‘Ömer Kethudâ'nın Vezâreti'ne sa‘y edeceklerini te‘ahhüd edüp, mûmâ ileyh dahi o makule gadre iktihâm etmeyeceği ‘ahdini mü‘ekked bi'l-eymân edüp, biribirinden hilf ü yemîn ile emîn oldukdan sonra hufyeten ehâlîye irsâl-i haber ve: “Vâlîmizin bize ve size niyyeti mahz-ı şer ve vaktiyle çâresine bakılmamak cümleye zarardır” deyü kâr-ı güzârân-ı beldeyi igrâ ve garaz-ı cibillîlerini icrâ eylediler. Kelimât-ı muzahrafaları fitne-cûyân-ı Bağdâd'a te‘sîr ve der-ân-sâ‘at: “En-nefîr en-nefîr1394” velvelesi ‘âlemgîr olarak içkal‘a ve ittısâlinde olan meydân lebrîz-i âdemiyân olup, serâyına toplar havâle ve meşâri‘ u turuk seddiyle vaz‘-ı esâs-ı mukatele eylediklerini ‘Ali Paşa tahkik ve her ne kadar nush u pend etdiyse miyâneleri tevfîk olunamayup, dâyiresi halkını dahi a‘dâsı tefrîk etmeleriyle sedd-i turuk u ebvâb sebebi ile hâric-i memlekete ayak basamayup, nâ-çâr hey‘et-i mütenekkire ile serâyından hurûc ve bir hâneye vulûc edüp, birkaç gün ihtifâ ve ehâlî dahi etrâf ü eknâfı cust-cûdan hâlî olmayup, bilâhare pinhân olduğu hâneyi basup, müşârun ileyhi ahz ve kal‘a-bend etdik-den sonra katline ictirâ eylediler. Galeyân-ı dîg-i fitneye ‘illet olanlar Dârü'n-nedve'ye cem‘ olup, enbân-ı fesâda mürâca‘at ve gûnâ-gûn tezvîrât ihtirâ‘ına mübâşeret ve ni-hâyet meşveretleri mefkud; müşârun ileyh tâyife-i A‘câm ile muhâbere ve Bağdâd'ı vermek sûretini müşâvere etdiği ma‘lûm olup, mukaddemce devlete haber irsâlinde  maslahat fevtiyle bir bâdire-i kahire zuhûru meczûm olduğundan, ol vechile kaydı görülüp, ‘Ömer Kethudâ reşîd ve sâdık ve her hareketi irâde-i devlete muvâfık ve taşra vüzerâsı zabt-ı Bağdâd'dan ‘âciz olmak haysiyyeti ile Ağa-yı mûmâ ileyhe Vezâret verilmesi cümlenin re‘y ü istısvâbına mutâbıkdır” deyü müzevver ve masnû‘ ‘arz u mahzarları vâsıl-ı Âsitâne-i sa‘âdet olup, iltizâm-ı muktezeyât-ı vakt ü hâl ile Bağdâd ve Basra menşûru ‘Ömer Kethudâ ismine tasrîh ve o tarafa berîd-i beşâret tesrîh olundu. Müteveffây-ı müşârun ileyh ‘âkil u reşîd ve ahkâm-ı şecâ‘at rûznâme-i hâlinde zâhir u bedîd sahâ1395 vü cevâd tavîlü'n-necâd kesîru'r-remâd bir Vezîr-i pür-isti‘dâd idi. ‘Azv olunan cürm-i nâ-kerdeden beriyyü'z-zimme ve hayâtda olsa Devlet-i ‘aliyye'nin işine yarar bir düstûr-i ‘âliyyü'l-himme idi.
