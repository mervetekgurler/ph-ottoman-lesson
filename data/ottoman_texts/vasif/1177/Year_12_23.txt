Havâdisât-ı müteferrika
Haleb kadısı Seyyid Ahmed Efendi-zâde ehâlî ile geçinemeyüp, hırs u tama‘ına dâyir o tarafdan ‘arz u mahzar vârid olmağla, li-ecli't-te‘dîb Konya'ya nefy ü tagrîb olundu.
Baş-muhâsebeci Hâşim ‘Ali Bey, Edirne'de zelzeleden müşrif-i harâb olan Üç Şe-refeli Câmi‘i'nin binâsına ta‘yîn olunmuşidi. Fi‘linde rehâvet ve dâd ü sitedinde izhâr-ı şübhe vü raybet eyleyecek ba‘zı hâlet vuku‘undan, me’mûriyyeti Edirne sükkânından Süleymân Paşa dâmâdına tahvîl ve kendüsü Edirne'de ikamet etmek üzere tarafına hitâben ısdâr-ı emr-i celîl kılındı.
Pâye-i Kudüs ile ‘ulemânın ser-efrâzı ve ‘ilm ü fazlda sânî-yi Râzî olan Torun Mehmed Efendi, Mısr-ı Kahire Kazâsı'yla mükerrem ve Şâfi‘î Seyyid Mehmed Efendi, Şâm-ı cennet-meşâmm Kazâsı'yla tenaşşuk-i nesîm-i İrem ve Mekkî Efendi, Selânik Kazâsı'yla muhterem oldu.
Bir müddetden berü Kazâ-yı vesî‘u'l-ercây-ı Anadolu'da ferîk-ı dalâlet-tarîk evbâş ile kat‘-ı tarîk ve fukarâ vü zu‘âfânın câme-i âsâyiş ü râhatlarını  temzîk eden Kadı-oğlu, Çapar-zâde sadmesinden hezîmet ve firâr ile Konya Eyâleti'ne doğru râyet-keş-i idbâr olmuşidi. Karaman Vâlîsi Vezîr ‘Abdî Paşa, merkumun üzerine varup, cüz’î muhârebeden sonra cem‘iyyetini perîşân ve hazele-i mezkûre dahi üftân ü hîzân Kızı-lırmak'dan güzerân olur iken, bir mikdârı garîk-ı nehr-i sâyil ve bir mikdârı sâhil-i selâmete vâsıl olup, Aşkar Ovası'na henüz nâzil olmuşlar iken, Sivas Vâlîsi Vezîr Fey-zullah Paşa yetişüp, tarafeyn biribirinden haberdâr olarak tarh-ı encümen-i kâr-zâr ve i‘mâl-i seyf-i betâr ve rumh-i hatâr ile niçeler terk-i serv zahmdâr olup, nesîm-i zafer Paşa-yı nâmver tarafında vezân ve levendler müteferrik u perîşân olup, Kadı-oğlu ve otuz kadar bölükbaşılar meydân-ı ma‘rekede maktûl ve ru‘ûs-i maktû‘aları Âsitâne-i sa‘âdet'e müşârun ileyh tarafından mevsûl olup, eşkıyây-ı merkumenin müdebbirleri olan nâ-halef telef ve gayile-i mezkûre fazl-ı Hak ile bertaraf oldu.
Deryây-ı şecâ‘atin nehengi ve Rüstem-i destânın hemrengi olan Ca‘fer Bey, saydı a‘dâ zımnında geşt-i deryâ eder iken, Maltalu'nun sagırce bir gemisine tesâdüf edüp, bilâ-emân teshîr ve derûnunda bulunan on nefer cengçilerini beste-i zencîr eyleyüp, Âsitâne-i sa‘âdet'e îsâl ve hidmeti makbûl-i Şehriyâr-ı deryâ-nevâl olduğundan, huzûr-i Sadru's-sudûrda bir sevb-i ferve-i kâkum ve beş bin guruş ‘atıyye ve zamm-ı sâlyâne ile münşerihu'l-bâl oldu.
