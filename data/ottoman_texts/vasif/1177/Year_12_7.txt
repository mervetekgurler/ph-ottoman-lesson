Vekayi„-i müteferrika
Saferü'l-hayrın yirmi üçüncü hamîs gicesi1373 ‘ale's-sabâh Üsküdar'da âteş-i serkeş ser-nümâ-yı zuhûr ve beş kol olarak etrâfına şerâre-pâş-ı şerr ü şûr olup, on sekiz sâ‘at kabûl-i imtidâd ve yâverî-yi fazl-ı Rabbü'l-‘ibâd lehîb-i nârı karîn-i inhimâd eyledi.
Tâ’ife-i sarrâfân ve ba‘zı sevdâ-gerân hırs u firâvân iktizâsıyla Dârü'd-darb-ı ‘âmire'de meskûk olan tâmmü'l-‘ayâr altûnun etrâfını kat‘ u tenkis ve ba‘zı mu‘âmelât-ı fâsideye tahsîs ve muhtâcun ileyh olanlar sarfa ‘arz eylediklerinde, noksân teklîfi ile cihet-i te‘ayyüşlerini telh u tengis eyledikleri ma‘lûm olmağla, fî-mâ-ba‘d Âsitâne-i sa‘âdet'de ve sâyir memâlik-i mahrûsede nâkıs altûna ‘adem-i i‘tibâr ve ashâbı Darb-hâne'ye getürüp, vezni  mikdârı akça almak ve yâhûd ol vechile sarrâflara verüp, sarrâflar dahi fi'l-hâl kass ve Darb-hâne'den bedel-i- mefrûzunu almak ve bu tenbîhi ısga etmeyenlere te‘dîb-i ‘anîf ile mu‘âmele olunmak bâbında her tarafa evâmir-i ‘aliyye ısdâr olundu.
Hulûl-i mevsim-i şitâ ile bürûdet-i hevâ derkâr olduğundan, Sâhil-serây-ı Karaa-ğac'dan nakl ü hareket havâlî-gird-i zamîr-i Pâdişâh-ı İskender-menkabet olmağla, işbu şehr-i rebî‘ulevvelin onuncu günü1374 mahall-i merkûmdan kemâl-i ikbâl ü şevketle nehzat ve Serây-ı ‘âmire'ye ‘azîmet buyurdular.
