Hânden-i mevlid-i şerîf
Şehr-i mezkûrun on ikinci günü1375 Hakan-ı ‘azîmu'ş-şân Sultân Ahmed Câmi‘i'ni hurşîd-i tal‘at-ı hümâyûnlarıyla rahşân buyurup, mevlidhânlar velâdetnâme-i Sâhib-i Risâleti âvâz-ı dil-nüvâz ve nagemât-ı cângüdâz ile kırâ‘et ve hâzır-ı bi'l-meclis olanlara ifâza-i yümn ü bereket ‘akabinde meşâyih-i ‘izâm va‘z u tezkîr ile terkîk-i kulûb-i hâss u ‘âmm edüp, meclis hitâmında Şehriyâr-ı kerrûbî-makâm debdebe-i Mülûkâne'leriyle Serây-ı dil-ârâlarına ‘atf-ı zimâm buyurdular.
Hükümrân-ı memleket-i Kırım olan Kırım Girây Hân'ın vâlidesi1376 hacca niyyet ile bu tarafdan istid‘â-yı ruhsat etmişidi. Niyâzına müsâ‘ade ve yol emri verildiğinden başka, yollarda olan vülât ü hükkâma cihet-i emniyyet ve ikrâmı tenbîh ü ifâde olunmu-şidi. Hacdan ‘avdetinde ‘Âsî-hurma nâm mahalde dâ‘î-yi ecele itâ‘at ve nahl-i vücûdunu teslîm-i bâğbân-ı rahmet-i Îzed-i bî-minnet eyledi.
Ricâl-i Devlet-i ‘aliyye'den Yenişehirli ‘Osmân Efendi, intılâk-ı lisân ile beyne'n-nâs mezkûr ve ‘adem-i müdârâ vü tebasbus ile müte‘ârif ve meşhûr olup, galibâ zahm-ı sinân-ı zebânî ile âzurde olanın biri, hakkında teşvîr-i gazab-ı Şehriyâr-ı kişvergîr edecek bir mâdde tertîb eylediğinden, târîh-i mezkûrda Limni'ye tagrîb olundu. Baş-muhâsebe olan Hâşim ‘Ali Bey dahi Edirne ta‘mîri sûretinde istiskal ve ol cânibe irsâl olundu.
Selh-i rebî‘ulâhırda1377 Rumeli-hisârı'ndan Balta-limânı'na gelinceye dek sâhil-hâneler ve bir giceden sonra ‘Azab-kapusu'nda birkaç dükkân sûzân oldu.
Târîh-i mezkûrda Piyâde ve süvârî ocağlarının müstehak oldukları mevâcib Hazîne-i ‘âmire'den ihrâc ve teslîm ile kati çok kimse mazhar-ı mevâhib-i Pâdişâh-ı celîlü'l-menâkıb oldu.
