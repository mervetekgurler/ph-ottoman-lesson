İstıtrâd
 Cenâb-ı Kadir-i muhtâr-ı Perverdigâr'ın kudret-i sâni‘a ve hikmet-i bâliğasına nihâyet olmayup, İstanbul'dan garba doğru Rumeli ve Nemçe ve Venedik ve Papa ve Efrançe ve İspanyol ve Portekiz ve bunların cânib-i şimâlîsinde İngiltere ve Felemenk ve Saksonya ve Danmarka ve Şived ve Korlandiye ve Pomeranya ve Leh memleketlerinin ma‘mûr ve meskûn olmalarına irâde-i ‘aliyyesi te‘alluk etmeğin, zikr olunan memleketler yine hâlâ Coğrafya erbâbı ‘indinde Avrupa nâmıyla mezkûr ve el-sine-i nâsda Rumeli ve Frengistân lakabıyla meşhûrdur. Deryâ içinde iki tarafına çık-macalı bir uzun dîvânhâne resminde îcâd ü izhâr ve eltaf-ı aktâr ü emsâr buyurdukdan sonra cevânib-i cenûbiyyesin Ak-deniz ile ihâta etdiği gibi, cevânib-i şimâliyyesin dahi Bahr-i muhît şu‘belerinden Alamân ve Baltık deryâlarına der-âgûş etdirüp, farazâ Gelibolu Boğazı'ndan Bozca-ada ve Limni'ye doğru çıkınca Ak-deniz, Gümülcine, Kavala ve Koloz ve Eğriboz ve Selânik ve Mora ve Çiçilya [=Sicilya] ve İtalya ve Roma ve Cenova ve Saviya ve Korsika ve Françe [=Efrançe] ve İspanyol ve Sebte Boğazı'nda Cibraltera ve dış yanında Portekiz sevâhilini kaplayup, Cavir meliken ev bahren1 mese-lince hâlâ a‘zam-ı selâtîn-i rûy-i zemîn ve ekrem-i havâkın-i ma‘delet-âyîn şevketlü mehâbetlü Sultân Mustafa Hân-ı Sâlis efendimiz hazretlerinin civâr-ı ‘atûfet ve himâyetlerine ilticâ devletine nâ‘il olanlar, keff-i kâfî-i yemm-şiyemleriyle merzûk ve memnûn olduğu gibi, zikr olunan memâlik ü aktâr ehâlîsi dahi leyl ü nehâr imdâd-ı fuyûzât-ı Bahr-i sefîd ile berhudâr ve sevâhil-i şimâliyye sükkânı destyârî-i Deryâ-yı Baltık ile mütena‘‘im ve kâm-kâr olmakdadır. Binâ‘en ‘alâ zâlik Ak-deniz'in Selânik ve Venedik ve Marsilya iskeleleri meşhûr-i âfâk olduğu gibi, bilâd-ı şimâliyyenin dahi
Misrdam [=Amsterdam] ve Hamburg ve zikri sebk eden Daniska iskeleleri Avrupa'ya maksem-i erzâk olup, Hind-i kadîm ve cedîdden kopan Portekiz ve Ingiltere ve Felemenk ve sâ’ir milel-i muhtelife sefineleri bilâ-tekellüf bu üç mahalle yanaşup, Misrda[=Amsterdam] Ispanya ve Efrençe'nin cânib-i şimâlîsi iskelesi ve Hamburg, Nemçe memleketi iskelesi ve Danksa, Leh vilâyeti iskelesi olmağla, Avrupa'dan bu mahallere doğru cereyân eden enhârdan Veşle [=Vistül] Nehri ki Lehlü'nün Krakova ve Varşav nâm beldeleri önünden mürûr eder ve Oder Nehri ki Silezya'da Breslav ve Bran-deburg'da Franfurt [=Frankfurt] önünden güzâr eder ve Brandeburg'da Eşperk [=Spree]  nehri ki hâlâ makarr-ı emâretleri olan Berlin ve Potsdam kenârlarından geçer. Işte bu nehirler etrâfdan biraz enhâra mütelâhık olarak envâ‘ı zehâ’ir ile kenâr-ı deryâya nâzil ve bu enhâr-ı selâseye mahsûs sefâ’in-i mütenevvi‘a ecnâs-i erzâk ve emti‘aya mütehammil olup, memleketlerinde korsan ve harâmî gâ’ilesi bertaraf olmağın, çekdiri misillü çam ve borazan ta‘bîr olunur uzun kayıkları ve Kara-deniz şaykasına mu‘âdil ma‘unaları kulağına dek yükledüp, beşer onar âdem ile ağır kullanarak gâh yelken açup, gâh iki tarafına uzun sırıklarla dayanarak yukarıdan aşağı sühûletle on günde on beş günde giderler. Aşağıdan yukaru gelürken rûzgâr müsâ‘adesine mevkuf olmağın, otuz kırk günde gelürler. Bu vasıtalarla Yeni-dünyâ'dan ve sâ’ir bahra mücâvir olan mahallerden prinç ve kahve ve sükker ve sâ’ir me’kûlât ve melbûsât makulesi karaya çıkmaksızın bahren ve nehren beldelerine ve belki kâr-hâneleri kapusu önüne yanaşmağla te‘ayyüş ve ticâret ederler. Ve memleketlerinde taraf taraf mevsim-i mu‘ayyeni ile panayır ta‘bîr olunur mu‘ayyen ve meşhûr bazâr şehirleri olmağla, vaktiyle zikr olunan erzâk ve emti‘ayı berren ve nehren ol mahallere îsâl ve etrâf-ı ‘âlemden bu bazârlara dünyanın tüccârı nakl-i emvâl ve hatt-ı rihâl etmekle, bey‘ u şirâ ve ignây-ı bilâd ü kurâ ederler. Böyle iken, „iyâzen billâhi Te„âlâ1 küfürlerine mücâzât-ı dünyeviyye olmak üzere ekser vilâyetlerine fakr u fâka sereyân ve bir pâre nân ü lahmle tegaddî edenler müşârün bi'l-benân olup, geşt ü güzâr-ı etrâf edenler: “Hayr ü bereket memâlik-i ‘Osmâniyye'ye mahsûsdur” deyü i‘tirâf ü ikrâr ederler. Her ne ise bey‘ u şirâ mâddesi medâr-ı te‘ayyüş ve mebnây-ı mürüvvetleri olmağla, levâzım-ı revâcında gayetde ih-timâm ve temşiyet-i esbâbına kusûr u fütûr etmezler. Şöyle ki farazâ bir âdemin bâzâr mahalline varmağa gücü yetmeyüp, yâhûd vücûdunun irtikâb-ı sefere tehammülü olmasa, olduğu beldede bir müte‘ayyen bâzergâna defter ve akça verüp, meselâ —Lepiska Panayırı'ndan fülân metâ‘ matlûbumdur” demekle herîf murâd etdiği metâ‘ı panayır mahallinde şerîkine tahrîr ve posta ta‘bîr olunur mu‘temedün ‘aleyh menzil ‘arabasıyla tesyîr eder, günüyle sâ‘atiyle matlûbu ayağına gelüp, bilâ-tekellüf kendüye vâsıl olur. Ticâret husûsunda sözlerinde sâdık ve dürüstî, mu‘âmelelerinde akrânlarına fâ’ik ol-makda imkânı mertebe sarf-ı miknet ve tehallüfden hazer ü mücânebet ederler. Hattâ vardığımız Brandeburg Kralı'na: ba‘zı ebnây-ı cinsinden: —‘Ahd ü güftârınızda [M1

247] râsih-dem ve sâbit-kadem olmayorsuz” deyü i‘tirâz edenlere: —Ben bâzergân deği-lem” dediği meşhûrdur.
