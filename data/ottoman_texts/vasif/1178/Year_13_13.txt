Sâniha
Zikri sebk eden Silezya Sancağı mahall-i nizâ‘ u cidâl ve mebnây-ı kıl ü kal olup, ta‘rîf ve tavsifi muktezây-ı hâl olduğuna binâ’en, makale-i mu‘arrefesinin bir mukaddi-me-i lâzimetü'l-i‘tibâr1429 ile temhîd ü terşîhine1430 tahrîk-i hâme-i garâ‘ib-nigâr olunmuşdur.
Cenâb-ı Hak hikmet-i Samadâniyye'siyle Anadolu ve Rumeli'nin  ‘alet-tedrîc karârgâh-ı ümmet-i cenâb-ı hâtemiyyet olmasın irâde buyurmağın, evâ’il-i zuhûr-i nûr-i Muhammedî'de Mısır ve Şâm dest-yârî-yi samsâm-ı muhâlif-endâz ile me’vây-ı ehl-i İslâm oldukdan sonra mürûr-i zemân ile gayret1431-keşân-ı ashâb-ı îmândan birâz merdân-ı şecâ‘at-nihâd ‘alem-efrâz-ı meydân-ı gazv ü cihâd ve pîşvây-ı erbâb-ı ısdâr ü îrâd ola gelmek tarîkasınca, beş yüz târîhleri hılâlinde Anadolu'da Dânişmendlü ve Âl-i Selçuk ve Benî Artuk tâ’ifeleri ve altı yüzde Ekrâd-ı Eyyûbiyye şu‘beleri, yedi yüzde ‘Osmâniyye-i ‘âlîşâniyye Devleti, sekiz yüzde Timur-i pûr-zûr savleti, dokuz yüzde Sultân Selîm ve Sultân Süleymân hazretlerinin debdebe-i memleket-güşâlarıyla Şâh İsmâ‘îl-i Safevî'nin âsâr-ı tugyân ve fücûru vech-i meşhûr üzere cilveger-i zuhûr olmuş idi.
Dokuz yüz elli1432 haddinden sonra bi-hikmetillâhi Te‘âlâ dünyânın kuvâsına rehâvet ü herem ‘ârız olup, devlet-i müstecidde-i müstemirre mümehhidi bir sâhib-zuhûr intâcında izhâr-ı fütûr ve câ-be-câ isbât-ı vücûd dağdağasına düşenler nihâyetü'l-emr ‘asrımızda hâdis olan Mîr Veys1433 ve Nâdir Şâh1434 misillü zemân-ı isti‘lâ ve istîlâları yirmi otuz seneye mütenâhiz ve ef‘âl-i ikbâlleri kendi zâtlarını müte‘addî ve mütecâviz olmamak sırrından zühûl ü gaflet ve mücerred tedbîr u himmet ile pezîrây-ı sûret olur mülâhazasıyla hâlâ Brandeburg Kral'ı mârrü'z-zikr Friderikos'un Cermanya ve Alaman-ya eyâletlerine ve belki Avrupâ'nın ekserine istîlâ sevdâları dimâğında galeyân ve ma‘îşetgâh-ı kadîmi Brandeburg Sancağı'na mu‘âdil Silezya gibi güzîde ve müntefa‘un bihâ nâhiyeye dest-res ve Saksonya'ya feres-rân-ı heves olmak zımnında taraf taraf hasmına galibiyyet ile gûyâ ki mâ-fi'z-zamîri mukaddimesi nümâyân olmuşidi. Ammâ çün düstûr-i mestûr üzere mazhar-ı takdîr-i cenâb-ı Kadîr olan tabî‘at-ı dehri tağyîr emri mümtenî‘ u müte‘azzir ve düvel-i Nasârâ beyninde ‘ale'd-devâm münâfese ve müvâzene kayıdları mültezem, ya‘ni kendülerden pes-pâye olanlara ‘unvân ve emâret cihetleriyle haddini tecâvüz etdirmemek belki husemâsıyla musâlaha veyâ bir hânedân-ı muteberden münâkaha murâd etdiği sûretde encâm-ı kâr fikriyle re‘y ü meşvereleri munzam olmadıkça, husûl-pezîr olmamak hâletleri mer‘î ve mübremdir. Françe ve Rusya devletleri mûmâ ileyhin sevret ü şiddetini kesr ve evvelki mertebesinde habs ve kasr içün Nemçe Devleti tarafına mu‘âvenete kıyâm ü imtisâl ve takrîb-i müçâveretle evvelâ Prusya  Sançağı bilâ-çeng ü çidâl Rusya haşerâtına pâymâl oldukdan sonra Brandeburg Sançağı'na hüçûm u iktihâma1435 mübâderet ve yüz yetmiş dört târîhi1436 hilâlinde makarr-ı emâret Brandeburg olup, Kral-ı merkumun mâye-i ibtihâc ü iftihârı olan Berlin şehrine ve etrâfında ekser dâr ü diyârına biribiri ardınça çereb-i frengî gibi sirâyet ve ehâlî-i bilâddan bî-nihâye mâl-i emân tahsîli ile küllî hasâret ve Kral'ın cebe-hâne ve kâşânelelerin nehb ü garet etmeleriyle, savlet-i ‘alevgîr ve hiddet-i ‘adüv ü tedmîrînin inhitât ve fütûruna ‘illet olmalarına müte‘âkib Rusya Devleti'nde tebdîl-i Çâr hudûsu ve Nemçe tarafında telef-i asker ve nefâd-ı hazîne husûsu ve Kral-ı mevsûfun Devlet-i ‘aliyye ile mu‘âhedesi mâddesi eğerçi beynlerinde şimdilik vech-i ma‘hûd üzere mütâreke ve müsâleme vuku‘una ba‘is olmuşdur. Ammâ Silezya Nâhiyesi havsala-i hazmdan hâric bir büyük lokma olup, Nemçe Çâsârı'nın kuvvetu'z-zahrı ve mâ-bihi'l-iftihârı olan Çeh, nâm-ı diğer Bohemya Eyâleti ile Leh memleketi miyânında cânib-i şimâlîsi Brandeburg Sancağı'na muttasıl ve cânib-i cenûbîsi Tımışvar semtinde olan Macaristan'a mütekârib aslında birkaç dükalıkdan mürekkeb otuz kırk bin asker oturmağa mütehammil, vefret-i hâsılât ve nefâyis-i me‘kûlât ile müşârün bi'l-benân kılâ‘ ve husûnu müştemil, husûsan Breslav gibi kal‘a-i nâmdâr ve me‘vây-ı tüccârı mutazammın ekall-i müteyakkan tûlen yüz ve ‘arzan altmış sâ‘at çeker tûlânî bir hıtta olup, ez-cümle Uyvar Sulh-nâmesi'nde1437 ta‘dâd-ı bilâd ü emsâr ve mevki‘-i mübâhât ü iftihârda Aşağı Silezya ve Yukarı Silezya deyü îrâd olunan nâhiye olmağla, olur olmaz ‘avârız ile ne Nemçelü tarafından kasr-ı yed mutasavver ve ne Brandeburg cânibinden redde semâhat müyesserdir. Belki iki tâ‘ife miyânında gudde-i ba‘îr (deve vebâsı) gibi bir derd-i nâ-devâ ve bir meşgale-i ârâm-fersâ olup, Nemçelü'ye göre müsâ‘ade-i rûzgâra intizâr ile mağdûriyyete mülâbis sâhib-i evvellik istihkakı mülâhazası oldukca vesîle-i tesliyyet ammâ Brandeburg'a göre bir tarîkle redd iktizâ etse ‘âr-ı mağlûbiyet ve şinâr-ı hamiy-yetden başka yirmi beş seneden berü çekilen meşakkatler heder olmağla, hasım tarafında galebe zuhûru elbetde mahall-i ıztırâb ve hayretdir. Binâ‘en ‘alâ zâlik ya hasmını cânib-i âhardan işgalle Silezya tarafına teveccühden men‘ vâdîlerine intihâc veyâ memleketlerinin ba‘zısını konşulara pîşkeş çekmekle, kuvâsına îrâs-ı za‘f esbâbına teşebbüse muhtâc olmağın, bi'z-zarûre ümmîdvâr olduğu mâddenin husûlüne  talebkâr-lıkda ibrâm ve ısrârdan gayri çâresi olmadığı zâhir u bedîdârdır.
Ber-vech-i muharrer cumâdelûlâ gurresinde Berlin'e vusûl ve cânib-i garbîsinde ferş ve müheyyâ kılınmış hâneye nüzûl ve on günden sonra Başvekîl'e varılup, ‘inâyetli sâhib-i devlet efendimizin mektûb-i ‘âlîleri iblâğ ve Kral'a buluşmak günü müzâkere ve ta‘yîn olunmağın, hedâyâ-yı hümâyûndan otâk-ı behcet-nümûn evvelâ konağımızda kurulup, etrâf ve levâzımına bakıldıkdan sonra Kral'a varmakdan bir gün mukaddem ‘akkâmlarımız ile Kral serâyına irsâl ve anda bir münâsib mahalle nasbla mefrûşâtı bast ü ikmâl olundu. Ertesi gün sorguc ve atlardan gayri hedâyâ-yı mütenevvi‘a boğçaları üzerinde ism ü resmlerini mübeyyin yâfteler ile ‘arabaya tahmîl ve ba‘zı havâss-ı etbâ‘ımız ma‘rifeti ve tercemân ma‘iyyeti ile Kral serâyına gönderilüp, yedlerinde olan defter müterceme tatbîk olunarak dîvânhâne kenârında ‘Acem kâlîçeleri üzerinde tertîb ve teslîm olundukdan sonra hedâyâdan üç re‘s at dahi tesrîc ü tezyîn ve Hâs ahur'dan ta‘yîn olunmuş âdemler yedeğine verilüp ve kendi atlarımız dahi mükemmel raht ü bisât ile yedek etdirilüp, kendimiz ‘âdet üzere Kral'dan gelen hinto[y]va ve havâss-ı etbâ‘ımız ‘Osmânlı bisâtıyla yine Kral'dan gelen atlara râkib olup, bizi da‘vet ve istikbâle gelen karşucular ardınca altmış kadar tevâbi‘ u levâhık ile alay tertîb olunup, Kral serâyına varıldı. Nemçeliler tarafından sûret-i defter getürdilüp, onların rüsûm ve âdâbına ri‘âyetle hareket etmeleriyle nâme-i hümâyûn Dîvân Efendisi yedinde ve sorguc-i beh-cet-nümûn zarfıyla kethudâmız elinde on beş kadar etbâ‘ıyla dîvânhâneye girilüp, mor katife ile döşenmiş üç kademeli bir suffe üzerinde bir tarafında mufazzaz sandalî ve bir tarafında nâme koyacak serîr ortasında mâ‘î katîfeden siyâb-ı her rûze-i gubâr-âlûd ile Kral'a ayak üzerinde mülâkât: —Hâlâ erîke-pîrây-ı saltanat-ı ‘Osmânî şevketlü mehâbetlü Pâdişâh-ı ‘âlem-penâh Sultân Mustafa efendimiz hazretlerinin siz haşmetlü menziletlü dostlarına temhîd-i müvâlât zemîninde ihdâ buyurdukları hedâyâ-yı Hüsrevâne'lerini müş‘ir nâme-i meveddet-‘allâme-i Mülûkâne'leridir” deyerek nâme ve sorgucu biribiri ardınca Kral yedine i‘tâ ve ol dahi vâhiden ba‘de vâhid alup, sorgucu gûşe-i çeşmle mülâhaza ederek, yanında duran serîr üzere1 vaz‘ u ibkâ ve tercemân vesâtatıyla Devleti ‘aliyye'den kendü hakkında zuhûra gelen iltifât ü ‘inâyetden  minnetdâr ve elçiliğimizden mahzûz olduğun yâd ü tezkâr eyleyüp, vardığımız hey‘etde konağımıza ric‘at olundu. Rucû‘umuz ‘akabinde Kral hediyye atları Hâs ahurlular yediyle serây havlusu içinde iki üç def‘a dolandırup, havluya nâzır pencereden mülâhaza ve: —Kendiler soyup, âdemlerine teslîm edeler” deyü tenbîh esnâsında mücevher rahtlar ve mutallâ kesmeler şa‘şa‘ası safâsından Kral kendüyi bitirüp, kimesneye bir şey vermek ‘âdetleri değil iken, hâs ahurlulara bir sâ‘atle birkaç altûn i‘tâ eylemişdir. İblâğ-nâme ve hedâyâ bu keyfiyyetde hıtâm-pezîr oldukdan sonra kış behânesiyle Berlin'de altı ay ikâmete niyyet ve Âsitâne-i sa‘âdet'de kendi elçilerine on sekiz ayda verilen ta‘yînât behâsı tarafımıza altı ayda verilmek üzere kavl ü karâr ve kendisi ekseriyyâ ekline geldiği Potsdam
nâm beldeye reftâr eyledi. Birkaç günden sonra tenakkul ve zıyâfetle bizi Potsdam'a da‘vet ve serây ve askerini ve kendünün bizzât tertîb ve nizâmlarına kıyâm hâletlerini seyr etdirüp, birâder-zâdeleriyle iki üç gün Potsdam korularında sayd u şikâr temâşâsı etdirdikden sonra, bir gün bizi yanına tenhâ da‘vet ve hoş âmed makülesi nevâziş ve istînâs zımnında derûnunda câygîr olan ittifâk mâddesin dermiyân ve yanında olan harîta ile ‘avâ’id ve fevâ’idin beyân etmeğin, mukaddemâ Âsitâne-i sa‘âdet'e ‘arz olunan vech üzere me’yûs olmayacak sûretde cevâbı verilüp, yine Berlin'e ric‘at olundu.
Potsdam, Berlin'in cânib-i garbîsinde Berlin'e yedi sekiz sâ‘at bu‘d ile Berlin içinden cereyân eden su üzerinde bir mütevassıt şehir olup, ekser mahalli Kral'ın ihyâ-kerdesi olmağla, bunda mükellef serây ve bağçe ve av-gâhları olup, Berlin'de elçiler zihâmından ve ashâb-ı maslahat ve şikâyet dağdasından âzâde-i hâtır olmak içün ekser-i evkatda bunda1438 eğlenüp, tedbîr-i mülkiyye ile hiyel-i harbiyye bâbında hâtırına gelen umûru mülâhaza ve zabt ü tahrîrden ve ricâl ve sergerdelerine ihtâr u tenbîhi iktizâ eden umûru başka başka telkin ve ta‘lîmden hâlî değildir1439. Minvâl-i muharrer üzere Berlin'de ikametimiz eyyâmında hâtırhâhımız olan mahallere varmak içün konağımıza bir koçu ta‘yîn ve a‘yân ü ekâbiri bizi da‘vet ve ikrâm eylemek hâleti tenbîh ü telkin olunmağın, birâder-zâdeleri ve sâyir ricâl ve zâbitânı bizi iki üç günde bir bağçe ve hânelerine da‘vet ve nihâyet vüs‘-i behcetleri olan şeker zıyâfetleriyle icrây-ı levâzım-ı üns ü ülfet etmeleriyle, dârihim mâ-dümte fî dârihim1440 mazmûnuna ri‘âyetle imrâr-ı zemânına bezl-i miknet olundu. Eyyâm-ı şitânın uzun gicelerinde Kral Potsdam'dan Berlin'e gelüp,  hilâf-ı mu‘tâd iki ay kadar Berlin'de ikamet ve komadiye ta‘bîr olunur hayâlhâne nizâmına sarf-ı himmet etmekle, bizim içün bir suffe tahsîs ve birkaç kerre da‘vet ve kendisi a‘vân ü akrıbâsıyla hâzır-ı meclis olanlara bahşende-i lutf ü beşâşet olup, rakkas kızlar ve yoğurtçu (&lt;^jj^jj) nâmına mukallidler lisânından ‘aşk u mahabbet ve ‘âşık u ma‘şûk miyânında teshîl-i maslahata dâ’ir vesâtat ve kıyâdet hikâyetleri ve aralıkda sâz ü söz inbısâtlarıyla üç dört sâ‘at imrâr-ı zemân-ı kâmrânî ve izhâr-ı şâdmânî ederler. Ba‘zı kerre redûd (^^^^) [=redoute] nâmına başka bir cemi‘yyet tertîb eyleyüp, ricâl ü nisvânı karma-karış kırmızı sandal ve cânfesden cilbâb ve kerrâke resminde üzerlerine birer şey geyüp ve yüzlerine âdem çehresi sûretinde birer burunduruk tutup, kim olduğu bilinmekden kaldıkdan sonra kârhâne içinde deverâna âgaz ve harekât ü sekenâtından his ile herkes gönlü çekdiği bânûyu elinden tutup, beynlerinde gayret ve hamiyyet dağdağası bertaraf olmağla, dûr u dırâz neşîb ü firâz olta ile icrây-ı levâzım-ı ihtizâz ederler ve gûyâ mestûru'l-hâl olmak zu‘muyla kol kol beğendikleri mahalle giderler. Bu cem‘iyyet ‘akabinde kârhânenin bir odasında Kral sofrası döşenüp, ref-i nikâb-ı vahşetle güzelce nüdemâyı yanına da‘vet ve sâ‘at beşe ve altıya varınca ‘îş ü ‘işret ile izhâr-ı meserret ve bu bezm-i hâssa dâhil olanlar istîfây-ı lezâyiz-i müfâharet ederler. Bu esnâda Kral bir gice konağımıza yakın a‘yân-ı beldeden bir kimesnenin hânesine gelüp, bizi yanına da‘vet ve: “Eyâ Devlet-i ‘aliyye'nin birkaç sene zarfında ceng ü cidâle niyetleri var mıdır?” deyerek kelâmı semt-i âhara tevcîh ve: —Yüz yirmi üç târîhinde Prut Suyu kenârında vech-i ma‘hûd üzere tazyîk olunan Moskov Çarı ahz ü esîr olunmak mümkün iken niçün müsâmaha olundu?” deyü su‘âl eyledikde: —Vak‘a-i mezkûre Dev-let-i ‘aliyye'nin dört kralla on yedi sene ‘ale't-tevâlî müdâfa‘a vü mücâdele eylediği evkâtdan çok uzak olmadığına binâ‘en, öyle etrâfı açık mahallerde re‘âyâ vü berâyânın pâymâl olması tecvîz-kerde-i cenâb-ı Hudâvendigâr olmayup, mücerred def‘-i sâ‘il ve sedd-i Sikender gibi Seyl-i ‘Arim'e hâ‘il olmak içün ol vakt bir asker ta‘yîn olunmuş idi. Çâr-ı mezkûr kendinin sû‘-i ‘ameli belâsına giriftâr ekl-i evrâk-ı eşcâr misillü meşakkatlere dûçâr olmağla, istîmâna müsâra‘at ve etrâfıyla Azak Kal‘a'sın teslîme mübâderet etmeğin, el-„afvü zekâtü'z-zafer1441 medlûlünce recâsına müsâ‘ade ve sebîli tahliye olunmak şîme-i kerîme-i  Pâdişâhâne'ye münâsib olan umûrdandır” deyü cevâb verilüp, eğerçi kabûl sûretinde sükût eyledi. Ammâ Moskovlu'dan gâyetde âzûrde-hâtır olmağla, elli dört yıl mukaddem mazhar oldukları ‘afv ü ‘âtıfetden hâlâ müte‘essif ü dilgîr olduğu ihsâs olunmuşdur.
Murûr-i eyyâmla altı ay temâm olmağa ve kış nihâyet bulmağa yaklaşmağla, mâh-ı şevvâlin yirminci günü1442 yine üslûb-i sâbık üzere nâme-i hümâyûn cevâbın almağa Kral tarafından da‘vet ve bu kerre başka bir odada ‘akd-i cem‘iyyet olunmak tarîkı üzere Kral yanına girilüp, itmâm-ı levâzım-ı müsâferetle ‘avdete ‘azîmet üzere olduğumuz ve nâme-i hümâyûn cevâbın almağa vardığımız takrîr ü tefhîm olundukda, elçiliğimizden izhâr-ı şükrân ve bizden Âsitâne-i sa‘âdet'de merâmları husûlüne dâ‘ir dostluk ümmîdinde olduğun zikr ü beyân ederek cevâb-nâmeye müte‘âkıb Başvekîl yediyle ba‘zı hedâyâ-yı cüz‘iyye i‘tâ olundu. Bundan sonra bizi hudûddan istikbâl eden mihmândâriyle Leh hudûduna ircâ‘ u îsâl içün ‘araba ve bârgîr ihzâr etmeğin, gurre-i zilka‘dede Berlin'den hurûc ve on dört günde makarr-ı emâret-i Silezya olan mârrü'z-zikr Breslav şehrine vülûc olunup, anda beş altı gün ikâmet ve müceddeden ‘araba maslahatına temşiyet verilmekle, kurây-ı hudûd-i Leh'den Utripeça nâm karyeye dâhil ve kat‘-ı merâhil olunarak zilhiccenin beşinci günü1443 Hotin'e on beş sâ‘at bu‘du olup, Leh ile Boğdan toprağı miyânında hadd-ı fâsıl olan Horodenka nâm kasabaya vusûlümüzde üslûb-i sâbık üzere Boğdan Voyvodası mihmândârı istikbâl ve ihzâr-ı levâzım-ı hatt ü tirhâl ederek on sâ‘at berüde Nehr-i Prut üzerinden mürûr ile Çernaviç nâm karyeye bundan dahi Podşan nâm kasabaya gelüp, ‘îd-i adhâ tevassut ve yağmurlar mütemâdi olmağın, bunda üç gün ikâmet ve bu mahalden dahi üç günde makarr-ı emâret-i Boğdan olan Yaş'a vâsıl ve henüz vârid olmuş Boğdan Voyvodası Üçüncü Ligor Bey'e musâde-fe ve bundan dahi tekrâr ‘araba ve bârgîr mâddesine nizâm verilüp, Kalas ve Maçin yolu iktizây-ı vaktle zahmetli olduğu ma‘lûm olmağın, Burlat nâm mahalden Eflâk'a doğru teveccüh ve üç günde Boğdan ile Eflak miyânında hâdd-ı fâsıl olan Fohşan nâm şehre varılup, bunda dahi Eflak Voyvodası'nın mihmândârı istikbâl ve Bükreş'e uğramaksızın dört beş günde Tuna ile Arces [=Argeş] nâm nehir miyânında Oltelic [=Oltenita] nâm karyeden gurre-i muharremde Tuna üzerinde Tutrakan nâm kasabaya  dâhil ve bunda on aydan berü hasret-keş olduğumuz câmi‘ ve minâre müşâhedesiyle küllî meserret hâsıl olmağın, secde-i şükre mübâderet ve du‘ây-ı devâm-ı Devlet-i ‘aliyye'ye muvâzabet zımnında Hezargrad ve Karînâbâd ve Kırkkilise üzerinden Âsitâne-i sa‘âdet'e bâl-güşây-ı müsâra‘at ve bi-fazlihî sübhânehû sene-i kâmile temâmı olan mâh-ı muharremin on dördüncü günü1444 İstanbul'a duhûl ile bir müddetden berü etrâf u eknâfa perîşân olmuş havâss-ı arâmiş ü müsûl menzilgâh-ı evvelîne rücû‘ u hulûl eyledi. Fe hamden sümme hamden sümme hamden1445.
