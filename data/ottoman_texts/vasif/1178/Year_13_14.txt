Vasf-ı etvâr-ı Kral
Mûmâ ileyh fünûn-i me‘ârifden hissedâr, husûsan âşinây-ı tevârîh u ahbâr olmağ-la, leyl ü nehâr İskender ve Timur makülesi sâhib-i zuhûrların etvâr u âsârını mutâla‘a ile ceng ü cidâl bâbında sudûra gelen hîle vü tedbîrlerine iktidâ ve evlâd ü ‘ıyâl gâ‘ilesinden bî-pervâ mezheb ü diyânet kaydından müberrâ olup, efkâr ü etvârı tevsî‘-i dâ‘ire-i memleket ve tahsîl-i şân ü şöhrete masrûf ve maksûr olmağın, muhtâc ve merâci‘ olduğu âdemlere izhâr-ı tevâzu‘ ve müvâlât ve etrâfında bulunan hem-civâr ve akrıbâsıyla iktizây-ı hâle göre müdârât ve mücârât edüp, hâlâ işe yarar iki birâderi ve iki birâder-zâdesi ve iki hemşîre-zâdesinden başka kavm-i kabîlesi1446 vâfir olmağla, bunları Ser‘askerlik ve asker-perverlik umûrunda istihdâm ve ekser-i evkâtda yanından ayırma-yup: —Benim sa‘y ü himmetim semerâtı size râci‘dir” diyerek kendüye râm eyleyüp, ricâl ve sergerdelerine ikrâm ü i‘tibâr ve her birine me‘mûr olduğu hidmetde istiklâl verüp, tenbîh ve tefhîmi iktizâ eden mevâddı sırran ifâde ve âharı mahrem etmemekle zu‘munca kâmkâr ve celb-i hâtır ile minnetdâr eyleyüp, ceng esnâsında mecrûh ve ‘amelmânde olanlar içün ta‘yîn ve vezâ‘if ile tavhâneler ve evlâd ü ‘ıyyâllerine terbiye içün kâşâneler ihdâs eyleyüp, bu maküleden ceneral-zâde ve beyzâde olanları on dört on beş yaşına varınca okudup, yazdırmak ve harekât-ı harbiyye ta‘lîm etdirmek üzere muh-sûs mahaller ta‘yîn ve hâllerine göre elvân çukadan güzelce libâs geydirüp, hadd-ı temyîze bâliğ oldukdan sonra sırtına mâ‘î scerlet çukadan bir gümüş çaprazlı timür koparan1447 ilbâs eylediğinden başka, kiminin omzuna sırmalı şerit takmak ve kiminin boynuna palheng sûretinde gümüşden bir şey sarkıtmak ile emsâlinden temyîz ve ikrâm ve derhâl bir bölük askere bayrakdâr veya onbaşılık ve yüzbaşılık misillü hidmetler ile tevkır ü ihtirâm eyleyüp,  her kande bir serv-i kamet1448 hûbrû gulâm var ise bu makûle sergerdelik i‘tibârıyla mümtâz ve muhtâr ve derd-mend sultâtlar bu misillü zâbitlerinin güzelliği ile ihtizâz ve iftihâr eyleyüp, askerî makûlesin gice gündüz kakadan kal‘aya ve kollukdan kolluğa tahrîkden hâlî koymamak ve evkat-ı mahsûsada şehir içinde ve etrâfında mu‘ayyen meydânlarda tüfeng tutmak ve üç yüzü birden doldurup, boşandırmak ve dîvâr gibi yekpâre yürüyüp, ikdâm ve ihcâmda nizâm-ı saffı bozmamak üzere ta‘lîm ü terbiye ve kendilerini ölmeyecek kadar bir parça nân ile esîrden bed-ter1449 hayrân ve ser-gerdân gice gündüz tüfeng elde, palaska belde, karnındaki karnında, sırtındaki sırtında, tahte'l-kahr kullandırup, ber-vech-i muharrer bayrakdâr nâmına bir tâze oğlan elinde mızrak bir bölük sultâtı önüne katup, her ne işâret ederse bir tarîkıyla muhâlefet mümkün değildir. İkişer ikişer şehirlü hânelerine taksîm edüp, boğazları tokluğuna ev sâhibine hidmet ederler. Haftada iki gün kâr ü kisbe ruhsat verüp, san‘atdan behresi olmayanlar halkın bağçesin kazmak ve odun yarmak makûlesi hid-metlerle sedd-i ramak ederler. İki sâ‘atde bir kerre onbaşıları elinde esâmî defteri kol-lukda olanları kollukda, âzâde ise eğlenüp yatdığı mahalde yoklayup, firâr ü gaybet etmiş olursa derhâl zâhir ola düşmekle, hâric-i beldede bir küçük kal‘adan iki üç pâre top atılup, keyfiyyet ma‘lûm ve etrâfa arayıcılar yayılup, müsâmaha mümkin olmamağın, elbette ahz ederler ve bölüğüne îsâl ile kapudanına teslîm ve meydân-ı siyâsete takdîm ederler. İki tarafında otuz kırk kadar yoldaşları ellerinde birer kırılmaz çubuk firârîyi belinden yukarı ‘uryân ederler ve feryâd ü istirhâma mecâl olmamak içün ağzına bir parça kurşun verilüp, on beş yirmi kerre içlerinde gidüp geldikçe cümlesi çubuk ile çarparlar. Canı çıkmağa yaklaşdıkda siyâbını arkasına verüp dükkânlardan merhem akçası nâmına birer pâre düşürtmekle, zımnen teşhîr-i ‘âlem ederler. Bu mertebe ile müteneb-bih olmayup, iki üç kerre firâr eder ise ayağına pranga urulup, bir dama habs ederler. A‘yân-ı beldeden umûr-i şâkka içün hidmetkâr isteyen getürdüp, günde bir pâre etmekle istihdâm ve ahşâm yine mahalline îsâl eder. Her bölüğün tâ‘ifesi âhardan mümtâz olmak içün kimi Boşnak ve kimi Macar kıyâfetinde u‘cûbe hey‘etlerle gören bir şey kıyâs eder. Ekserine yeşil  çuka geydürüp ehl-i İslâm'a izhâr-ı meveddet etmekle hem-civârlarının bu vaz‘ına canı sıkılup, “Brandeburg Kral'ı müslüman olacak imiş” deyü ta‘n ü telmîh ederler. Mûmâ ileyhin bu makûle hiyel-i harbiyye ve umûr-i siyâsiy-yede ihtimâmı temâm olduğundan gayri kimin yedinde nâtık ve sâmitden bir külliyyet-lice şey‘ görürse mahşerde haklaşmak şartıyla alup, ba‘zı kerre edâ ve ekserinde leyte ve le‘alle ile ihmâl ü igzâ eder. Nazm ü nesr ile idâre-i kelâma kadir, hadî‘akâr-ı mâhir olmağın, lâbe-i şâ‘irâne ve mutâyebe-i münşiyâne bilür. Hattâ geçen sene Nemçe Krali-çesi'ne hâb-ı hargûş niyyetiyle bir mektûb-i mübhemü'l-mefhûm yazmış imiş. Hattârlık ve hadî‘akârlıkda keyfiyyeti ma‘lûm olmağın ortalığa yayulup, Lehlüler istinsâh ve mübhem olan fıkralarına dürlü dürlü ma‘nâlar yakışdırmağla nakl-i meclis ittihâz ve Leh'den murûrumuzda bize kırâ‘et ve irâ‘et etdiler. Bir kimesnenin nazm ü nesri ter-cemân-ı ‘akl ü fikri olmak mülâhazasıyla keşîde-i silk-i sutûr kılınmışdır. Mazmûnu bu ki: —Benim muhibb ü mihribân ve hem-civâr-ı kâmrânım, müvâlât-ı derûnî ve musâfât-ı bîrûnîye münâsib tahiyyât-ı râyıka ve teslîmât-ı fâ‘ika iblâğından sonra münhâ-yı mah-las-ı dil-rubûde budur ki, ber-muktezây-ı şîve-i rûzgâr miyânımızda olan kâr-zâr sebebiyle birbirimizi istîsâl mertebeleri bedîdâr olduğu muhtâc-ı beyân değildir. Böyle za-rar-ı küllîye kadir olan âdem mahallinde fâ‘ide-i ‘uzmâya ‘âlet ü ‘illet olmak kava‘id-i mücerrebeden hâric olmadığın mülâhaza ederek dâ‘imâ bizimle musâfât ve müsâlemeye himmet ve yanınızda bulunup, sizi semt-i münâfereye tergıb edenlerin kelâmını ısga etmemeğe ‘inâyet buyurmanız mercûdur. Size hulûs ve muhabbetde râsih-dem ve sâbit-kadem olduğumu ibrâz ve isbât içün inşâ‘allâhü Te‘âlâ karîben cenâbınıza bir mürû‘et ve âdemiyet etmek zamîr-güzârımdır ki, sûret-i hâli görenler şâbâş u tahsîn ve gûş edenler himmet-i sâdıkaneye âferîn edeler. Bu mensûresidir. Manzûmesi şöyle ki, şu‘arâ vü hükemâdan ve kadîmî-mensûb ve âşinâlarından biri kendüye nasîhat sûretinde kâğıd tahrîr edüp: —Benim efendim, eğerçi şimdilik size baht-ı yâver ve pertev-i ikbâliniz reşk-hâverdir. Ammâ harekât-ı felekiyye bir ber-karâr olmayup, nâgehân merâmınız ‘aksince deverân eylemek ‘âdât-ı dehrden müsteb‘id olmamağın, meydân-ı nusrat ü galibiyyet sizde iken, husemânızla musâfât ve müsâleme mesleğin ihtiyâr ve muhâfaza-i sît ü sadâya ibtidâr buyursanız size hayırludur”  sûretinde ba‘zı terhîb ü terbiye mazmûnunu derc etmeğin, cevâbında yazmış ki: —Benim muhibb-i sadâkatkâr ve hik-met-şi‘ârım farazâ sen ağniyâdan olup, akçayı çok sarf etsen sana müsrif ü mütlif ve az harc eylesen mümsik ü müfrıt derler. Lâ büd ikisi miyânında hadd-i vasat ve tarîka-i i‘tidâl tahsîline muhtâcsın, bu mukaddime üzere sen şimdiki hâlde pek cesîm ve behâdır değilsin ki, senden havf ü haşyet oluna. Pek sagîrü'l-cism ve kasîr değilsin ki, mashara-lar gürûhuna lâhik olmağla, halk seni udhûke ittihâz edüp, musâhabetinle kesb ü safâ eyleye. Çün hakîkat-i hâl böyledir. Ya sende bu ra‘d ü berk ve haddinden hâric retk u fetk nedir? İşte böyle nâ-becâ harekâtın seni mu’âhaze iktizâ ederdi. Ammâ sen bu irşâd ve îrâdı kendi nefsine kıyâsla etdiğine binâ‘en, ma‘zûr ve ma‘fuvsun. Fi'l-hakîka ben de senin gibi edîb ve feylesof1450 ve selâmet-i sadr ile mevsûf olsam ahbâbıma böyle nasîhat ederdim. Lâkin çünki benim ‘inân-ı ‘azîmetim irgam-ı husemâya ma‘tûf ve nakdîne-i hayâtım temhîd-i mülke masrûfdur. Senin re‘y ü nasîhatine teba‘iyyet mümkün değildir. Ve seninle benim muhâvere vü mükâtebem ol sûrete benzer ki, bir gün İskender-i Rûmî'nin huzûruna ‘ikab ü ‘itâba müstehak bir âdem getürmüşler. ‘Afv ü lutf ile mu‘âmele etmiş. Nüdemâsından bir sâde dil: —Yâ emîr ben senin yerine olsam bu herife
‘ikab ederdim” dedikde, İskender: “Sahîhdir ben de senin yerine olmadığım içün bu âdemi ‘afv ü âzâd eyledim” demiş ola.
