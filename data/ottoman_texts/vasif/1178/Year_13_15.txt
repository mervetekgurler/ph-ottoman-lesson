Vasf-ı memleket-i Brandeburg
Saksonya Eyâleti, cenûbden şimâle mümted olmuş bir tûlânî hutta olup, cenûb tarafına Yukarı Saksonya ve şimâl cânibinde bahra mücâvir olan semtine Aşağı Saksonya ta‘bîr olunmağla, Brandeburg memleketi bu Saksonya Eyâleti’nin böğründe aslında Saksonya'dan ma‘dûd bir sancak yer olup, Yanık Kal‘a ma‘nâsına Brandeburg Şehri, Berlin Nehri'ne muttasıl Hâbil nâm nehir kenârında fi'l-asl Brandeburg elektörlerinin makarr-ı emâreti olmağla, bu nâmla şöhret bulmuşlardır. Brandeburg Kal‘ası, Berlin'e on altı sâ‘at bu‘d ile Berlin'in cânib-i garbîsinde bir şehr-i muhtasardır. Bundan gayri Nemçe Memleketi içinde şunda bunda birkaç parça yerleri dahi vardır. Prusya Sancağı, Brandeburg'dan iki yüz sâ‘at cânib-i şarka Leh ve Moskov memleketlerine mücâvir olup, bunun yanında Pomeranya nâmına Bahr-i Baltık'a muttasıl bir parça yerleri dahi vardır. Kral'ın ecdâdı aslında  dükalık ve elektörlük ile Brandeburg'da Nemçe Devleti himâyetinde iken, yetmiş sene mukaddem Moskov ile Şved [İsveç] beyninde hâdis olan külliyyetli cengler esnâsında Kral'ın ikinci ceddi işe1451 karışup, o keşmekeşler hilâlinde Prusya'ya mâlik ve Prusya Krallığı nâmını tahsîl etmiş[tir.] Ol zemândan berü tevsî‘-i dâ‘ire-i emâret kasdıyla Berlin şehri ta‘mîrine sarf-ı himmet ve mâlik oldukları yerlerin nizâmına gayret eyleyüp, Berlin'i makarr-ı emâret ittihâz etmişler. Şimdiki kral, tevârîh-âşinâ ve ceng ü cidâlden bî-pervâ bâlâ-pervâz âdem olmağla, ecdâdının mülküne kanâ‘at etmeyüp, yüz elli üç târîhi1452 hilâlinde pederinin vefâtı Nemçe Çâsârı Altıncı Kar-los'un rihletine mürâdif ve Nemçe Devleti'nin ihtilâli zemânına musâdif olmağın, imparatorluk sevdâsıyla Françe Devleti'ni kendüye uydurup Nemçe üzerine kalkmış ve ol zemânda Nemçeliler'in mâ-bihi'l-iftihârı olan Silezya Nâhiyesi'ni ihtilâs etmiş idi. Silez-ya mâddesi bir derd-i nâ-devâ olmağla, mürûr-i zemânla miyânelerinde küllî cidâl ü münâza‘aya mü‘eddî ve Saksonya Eyâleti'nin pâymâl olmasına ve bilâhare Françe ve Moskov devletlerinin Brandeburg ‘aleyhine ittifâk etmelerine bâ‘is olmak keyfiyyetleri meşhûrdur. Bu behânelerle Brandeburg Kral'ı, vilâyetinin tehammülünden ziyâde asker tedârüküne bezl-i miknet ve leyl ü nehâr Silezya Sancağı muhâfazasına sarf-ı himmete muztarr olmuşdur.
