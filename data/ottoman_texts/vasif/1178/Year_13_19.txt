Ahvâl-i Nakşî Mustafa Ağa
Mûmâ ileyh devr-i Mahmûd Hânî'de Enderûn-i hümâyûn'a çırâğ olup, üsve‘-i hâl ile imrâr-ı guduvv ü âsâl1458 eyler iken, Hâkan-ı zemân ‘asrında nahl-i emeli bâr-âver-i ikbâl olup, rüşd ü isti‘dâdına nazar ve Kahveci-başılık ile kadr ü i‘tibârını füzûnter buyurduklarından gayri, Hazîne Kethudâlığı'ndan muhrec mütevaffâ Vezîr Halîl Paşa mahlûlünden yetmiş kîse fâyizlü bir mukata‘a dahi bilâ-mu‘accele merkuma ihsân ve in‘âmât-ı sâyire ile vâreste-i muzâyaka-i dehr-i bî-emân kılınmışidi. Îktizây-ı mahlas ile ba‘zı umûrda münâkaşa vü mücâdele ve mu‘zamât-ı hutûb-i devlete müdâhale tedrîci hayyiz ü rağbetini izâle edüp, bir zemân sâkıt ‘ani'l-i‘tibâr geşt ü güzâr ve istiskal olunduğunu ağyârdan istitâr edüp, hücûm-i endûh ü ekdâr cânına kâr eyleyerek ‘âkıbet hasta vü bîmâr ve evâhır-ı rebî‘de ‘âzim-i dârü'l-karâr oldu. Mûmâ ileyh sahî ve civân-merd ve kâni‘ ü hursend bir şahs-ı tenûmend olup, Enderûn-i hümâyûn'da bî-îrâd olanlara yed ü lisânıyla imdâd ve kati çok mekkâre-i ahvâle kuvvetu'z-zahr-ı temânü‘ u sedâd olmu-şidi.
