Sefîr-şüden-i Dervîş Efendi be-cânib-i Moskov
Nemçe Hersekleri'nden birinin duhteri olan Katerina, Moskov împaratoru'na va-rup, kefere memleketlerinde nisvânın zükûra1401 galebesi emr-i tabî‘i olduğuna binâ’en, giderek mesfûrede nüfûz hâsıl ve împarator'a galebesi derece-i kemâle vâsıl olup, bu mahkûmiyet-i mutlaka i‘tibârını selb ve zevcesi mesfûreye îcâb-ı kuvve-i kalb edüp, împaratorluk buhârı dimağına su‘ûd ve Moskovlu'yu zevcinden tebrîd ü tevşîh ile izhârı huküd edüp, Moskovlu'nun ru‘esây-ı askerîsi merkümeye pâ-beste-i meyl ü tevâd ve ba‘zı ‘uhûd ile zevcini i‘dâm ve kendüsünü împarator etmeğe safka-zen-i ittihâd olmalarıyla, yine hem-hâki olanlardan Orloflar cümleden evvel nâr-ı fitneyi iş‘âl1402 ve împara-tor'u i‘dâm ü istîsâl ve mesfûreyi împaratorluk mastabesine ik‘âd ile fi'l-hâl def‘-i şûriş ü ihtilâl eyledikleri ahbârı, tafsîl-i hâlden ‘ârî mefhûm ile resmen Der-i devlet-medâr'a inhâ ve ‘âdet-i kadîmeye ri‘âyeten bir elçi irsâli istid‘â olunmuş idi. Teceddüd-i nevbet-i hükümet hilâlinde mülûk-i Nasârâ'ya ta‘yîn-i sefîr kanûn-i Devlet-i ebed-masîr olduğuna binâ’en, sâl-i mezkûr evâ’ilinde1403 Sipâh Kâtibi bulunan Dervîş Efendi, Orta Elçilik ile ta‘yîn olunup, levâzımâtı taraf-ı mîrîden tanzîm ü tertîb ve birkaç günden sonra o tarafa tesrîb olundu.
