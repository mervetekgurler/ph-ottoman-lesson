Ba„zı havâdis
Yeniçeri Ağası ‘azl ve Tekfurdağı'na iclâ ve Kul Kethudâsı Ağalık ile kâm-revâ kılınup, silsile-i ocağ üzere Zağarcı-başı, Kul Kethudâsı ve Seksoncu, Zağarcı ve Turnacı, Seksoncu ve Muhzır Ağa, Turnacı-başı ta‘yîn ve menâkib-i istihkâkları hıla‘-i zâhire ile tezyîn olundu.
Şehr-i rebî‘ulâhırın onuncu günü1459 cünûd-i muvahhidînin bir kıst mevâcibleri hazîne-i mevâhib-defîne-i Şâhâne'den ifrâz ve me’mûrlara tevdî‘ ve Paşa-kapusu'nda dahi süvârî ocağlarının ‘ulûfeleri tevzî‘ olunup, ba‘de'd-devr taraf-ı hümâyûndan şeref-rîz olan teşrîfât-ı seniyye kadr-i Sadrıa‘zam'ı terfî‘ eyledi.
Mevsim-i derya güzerân olduğuna binâ‘en, Ak-deniz'e kapudan olan Vezîr Meh-med Paşa, Donanma-yı hümâyûn'u mahsûben bi's-selâme mersây-ı Tersâne'ye îsâl ve huzûr-i Sadrıa‘zamî'ye gelüp, telebbüs-i hil‘at ile mâye-i şeref istihsâl eyledi.
Kırım Hânı Kırım Girây Hân, cesâret-i müfrita ile meşhûr ve ‘âkıbet-i hâli mülâhazadan dûr olmak hasebiyle hudûdda tahte'r-remâd istitâr olan nâr-ı fitneyi îkad ve şurût-i musâlahayı ifsâd eyleyeceği ihtimâlâtından fazla tekâlîf-i şâkka ile devleti tasdî‘ ve metâlib-i nâ-bercây-ı nâsı iltizâm ile nezd-i devletde olan vaka‘ u nüfûzunu tazyî‘ edüp, [mısra]„:
Ve men yüksiru't-tesâ‘ele lâ büdde yahrum1460
mefhûmunu zarûrî iktisâb ve mesned-i Hânî'den sukutunu herkes istısvâb edüp, Kethu-dây-ı Bevvâbîn-i hazret-i Şehriyârî ta‘yîn ve müşârun ileyh Kırım'dan ihrâc ve Sakız'da temkîn olunup, mesned-i Hânî'ye şâyân görülen Selîm Girây Hân'ı Âsitâne'ye îsâl zımnında Kapucu-başı  Süleymân Ağa irsâl olundu.
Hasan Paşa Tütüncüsü dimekle meşhûr Kapucu-başı ‘Abdî Ağa, bundan akdem İsakçı Anbâr Emîni olup, Hân-ı ma‘zûle istinâd ile ‘ibâd-ı za‘îfü'l-eyâdı berbâd ve mutâlebât-ı ‘anîfe ile evtân-ı kadîmelerinden perâkende ve ibdâd etmişidi. Hân-ı ma‘zûl vaktinde harekât-ı nâ-hemvârı hazm olunup, ‘azl olunduğu ân Yedikulle'ye habs ve i‘dâm ve re‘s-i maktû‘u mevzû‘-i ‘ibretgâh-ı hâss u ‘âmm kılındı.
Belgrad Vâlîsi Kapudan-ı sâbık Vezîr Mehmed Paşa'ya Rakka Eyâleti ve İç-il Mutasarrıfı Vezîr Mustafa Paşa'ya, Belgrad Muhâfazası tevcîh olundu.
Kıbrıs Muhassılı Çil ‘Osmân Ağa'nın üzerine cezîre halkı hücûm ile muhârebede merkum ma‘dûm olup, keyfiyyet ehâlî tarafından inhâ ve maktûlün mezâlimi ta‘dâd ü ihsâ olunmuşidi. Tatmîn-i re‘âyâ ve teskîn-i âteş-i gavga zımnında sâbıka Topçu-başı Mustafa Ağa ve Müvellâ o tarafa isrâ olunup, fi'l-hakîka Muhassıl'ın kesret-i zulmü ehâlîyi bu kâr-ı mekrûha ilcâ etdiğini mübâşir ve Müvellâ ‘arz-ı pâye-i serîr-i a‘lâ etdi-ler ise dahi Muhassıl'ın tama‘ ve zulmü devlete tahrîr ve iktizâsına göre bu tarafdan te‘dîb ü ta‘zîr lâzım iken, îkâz-ı1461 fitne ile zâbitân-ı devlete itâle-i yed cürm-i sarîh ve bir fi‘l-i kabîh olup, cezîrenin nizâmı ve sebeb-i şûriş olanların i‘dâmı, siyâset-i mülkiyeden ma‘dûd olmağla, şimdilik kabâhatlerinden igmâz-ı ‘ayn ve vaktiyle gûşmâl ve te‘dîbleri zimmet-i devlete deyn kayd olundu.
Kadırga Limân'ı ahurunda kesret-i cemâ‘at-i Müslimîn olup, cemâ‘atle salât edâsından muhrûm ve bir mescid binâsı beyyinü'l-lüzûm olduğundan, taraf-ı hümâyûndan mahall-i mezkûrda bir mescid-i sagır binâsına mübâşeret ve Cumâdelâhıre‘de tekmîline himmet olunup, imâm ve mü‘ezzini tanzîm ve sâyir levâzı-mı tetmîm olundu.
