Mukaddime-i sefer-i Gürcistân
Moskov tâ’ifesi Gilan ve Derbend ve Taygan münâsebetleriyle Gürcistân'a mücâvir olup, ittihâd-ı mezheb ve tevâfuk-i meşreb ile miyânelerinde i‘tilâf peydâ ve menâ‘at-i emkine mahkûmiyyetden vâreste olmağa, ‘illet-i akvâ olduğunu inhâ ve iktizâ eylediği hâlde asker ve akça ve mühimmât ile i‘ânet edeceklerini va‘d edüp, bu sırr-ı lâzimü'l-kitmânı miyânelerinde ihfâ etmişler idi. Gürcistân halkı Moskovlu'nun kelâm-ı vahîmü'l-encâmını mahz-ı nasîhat ‘add edüp, refte refte Çıldır vâlîlerine dayanup, beher sâl vere geldiklerini gâh nâkıs ve gâh temâm vererek mümâtaleye mübâşeret ve giderek bi'l-külliyye vergilerini kat‘ ile izhâr-ı1464 husûmet ve hıla‘-i ribka-i itâ‘at eyledikleri, serhadlerden gelen tahrîrâtdan müstebân olup, irgam-ı unûfleri zımnında Trabzon Vâlîsi Vezîr ‘Abdurrahmân Paşa, üzerlerine asker-i kesîf ile ta‘yîn olunmuşidi. Müşârun ileyh Gürcistân'a vardıkda, ehâlî sa‘bü's-sülûk cibâl-i şâhikata firâr ve çok geçmeden eyyâm-ı şitâ dahi hulûl edüp, müşârun ileyh ‘avdete karâr ve hezâr su‘ûbet ü meşakkatle Çıldır Eyâleti'ne çıkup, Gürcüler'in ‘akab-gîrleri ve şitânın şiddeti asker-i İslâm'a haylî tezâyuk u nefâr vermişidi. Ülke-i mezbûrenin pezîrefte-i hüsn-i nizâm olması, matlûb-i Şehriyâr-ı enâm olduğundan, Çıldır Vâlîsi Vezîr Hasan Paşa'nın o havâlî umûruna vuküf u ittılâ‘ı sâyirden ziyâde ve Ser‘askerliği ittifâk-ı ârâ ile karârdâde olup, menşûr-i Ser‘askerî tarafına irsâl ve ma‘iyyetine me‘mûr olacak ‘asâkir ve zehâyir dahi tertîb olunup, evvel-behârda ta‘ife-i mezbûra üzerine sevk-i ebtâl-i ricâl eylemesi diğer emr-i ‘âlîde tafsîl ü icmâl olundu.
