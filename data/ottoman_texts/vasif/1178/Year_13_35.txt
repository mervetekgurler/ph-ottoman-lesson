İ„dâm-ı Sadr-ı sâbık
Müşârun ileyh bir buçuk sene mikdârı bu def‘a dahi Sadr-ı devletde kâr-fermâ olup, Kıbrıs hâssına zâmm-ı mâl ile sebeb-i şûriş ü kıtâl olduğundan başka, kemâl-i hırs u tama‘ ile Âsitâne ve hâric-i Âsitâne'de bulunan erbâb-ı servet ü sâmânı birer vesîle ile tecrîm ve bilâ-mûcib Âsitâne'de ba‘zı serây binâ ve hedmiyle izâ‘at-i mâl-ı ‘azîm eyle-yüp, sirran ve ‘alenen ahvâli taraf-ı hümâyûndan teftîş ü tashîh ve ba‘zan nâzikâne tenbîh ile vehâmet-i âkıbet telmîh olunmuşiken, kizb ü dürûğ ile ahvâlini ihfâ ve lağ-viyyât ü ebâtîl ile zimmetini ibrâ eyler idi. Bilâhare ‘azl ile dâyire-i saltanatdan teb‘îd ve musâdere-i emvâl ile tehdîd olundukdan sonra, mecrûh-i şeş-per-i gadri olanlar sey-yi’âtını yek-be-yek şümârende-i benân ve hakkında tehyîc-i gazab-ı Hâkân-ı zemân etmeleriyle, mübâşiri olan Kapucu-başı Kelleci ‘Osmân Ağa'ya hatt-ı nihânî ile Hasekî irsâl ve Midilli'de kaydı görülüp, ser-i maktû‘u mevzû-i siyâset-gâh-ı eşrâf ü enzâl kılındı.
