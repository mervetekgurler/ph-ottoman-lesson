Vasf-ı Kal„a-i Kamaniçe
Kal‘a-i mezbure bir sahrây-ı vesî‘ ortasında tahmînen ‘arz-ı kaddi otuz arşûn hendek ve nehr-i cârî ile ihâta olunmuş kesme kayadan bir suffe üzerinde burc-i bârû kaydından âzâde mütevassıt bir kal‘a-i hod-restedir. Cânib-i cenûbîsine bir küçük kal‘a ve tâbya binâ kılınup, bunlarla büyük kal‘a mâ-beyni bir uzun ve minâre boyu yüksek kârgîr köprü ile ittisâl-pezîr olmuşdur. El-hâletü hâzihî bir müddetden berü ta‘mîr mekûlesi iltifâtdan sâkıt olmağın, yapulu yerlerinin ekserî yıkılmağa yüz tutmuş olduğu mu‘âyene ve yanımızda bulunan ba‘zı kâbil-i hitâb âdemlerine: —Bunun gibi gereklü kal‘ayı niçün böyle harâb terk edersiz?” dediğimizde; —Bu kal‘anın Devlet-i ‘Osmâniy-ye'den gayrı hasm ü harâbdârı yokdur. Anlarla sulhumuz mü‘ebbed ve mü‘ekked olmağın, bî-hûde ta‘mîr ü tahsîn dağdağası çekilmek iktizâ eylemez” deyü cevâb verilmişdir. Kal‘a-i mezbûra bin seksen üç târîhinde1419 Lehlü'nün ba‘zı sû-i harekâtına mücâzeten i‘mâl1420 ve kendülere gûşmâl olmak üzere kahren feth ü teshîr olunmağın; Düşdü Kama-nice hısnına nûr-i Muhammedî medlûlünce ortasında iki büyük kenîse, vaz‘-ı minâre ve minber ile câmi‘-i lâmi‘ kılınmış imiş. Yüz on senesi1421 esnâsında iktizây-ı sulhla kendü-lere red olundukda, yâdigâr-ı ehl-i İslâm olmak üzere zikr olunan iki câmi‘den birinin minâresi ve birinin minberi ‘alâ hâlihî ibkâ olunup, minâre zahrına târîh vaz‘ıyla;
Ve izâ nazarte ile'l-bikâ‘i vecedtehâ Teşka kemâ teşka'r-ricâlü ve tes‘adü1422
mazmûnu tahrîr olunduğu müşâhede olunmağın, ‘inâyât-ı Sübhâniyye ile karîben asl-ı  İslâmî'sine râci‘ ve â‘ib ve menâr-ı minberi ke'l-evvel gülbang-i Muhammedî ile velvele-endâz-ı etrâf ü cevânib olmak recâsı ‘arz-ı dergâh-ı Mevlây-ı ‘azîmü'l-mevâhib kılınmışdır. Zikr olunan İzvaniçe'den kat‘-ı menâzil-i diyâr ve ekseriyyâ göller kenârında ‘imâret-pezîr olmuş kasabât ü kurâdan güzâr olunarak sekiz günde İlbov nâm şehr-i meşhûra varıldı.
