Vasf-ı İlbov
Belde-i mezkûre Leh memleketinin cânib-i cenûbîsinde Kamaniçe'ye tâbi‘ olan Podolye Eyâleti'nin mu‘teber şehirlerinden, kal‘alı varoşlu bostanlı bağçeli bir güzel mahal olup, ber-vech-i mübeyyen bin seksen üç târîhinde Kamaniçe Kal‘ası muhâsara esnâsında Kamaniçe'ye tâbi‘ olan yerleri tâht ü târâca me‘mûr Selîm Girây Hân'la Haleb Vâlîsi Kaplan Paşa, memleket-i a‘dâyı bu mahalle dek gâret ve be-tahsîs bu beldeye top u tüfeng ile imkân-ı mertebe îsâl-i hasâret etmeleri âsârından yâdigâr olmak üzere hâlâ kenîselerinin birinde bir gülle-i bârû-güzâr, âvihte-i tâk-ı i‘tibâr kılınmış olduğu manzûr ve bu beldeyi ol zemânda vukû‘ bulan sulh esnâsında seksen bin guruş pîşkeş ile istihlâs ve istibkâ eyledikleri tevârîhde mestûrdur. Bu mahalle varınca arâzîleri kurşûnî siyâh toprak olup, mâverâsı kumsaldır. Bundan üç gün sonra büyük hatmana mahsûs Musteç-ka nâm kasabaya varılup, anda hatmana mülâkât ve sohbet ve iki gün ikâmet ile icrây-ı lâzime-i zıyâfet kılındı. Bundan on iki sâ‘at öte Turla'ya mu‘âdil Som nâmında bir nehirden geçilüp, Breslav nâm şehre varılmışdır. Bunun dahi eskice kal‘ası olup, bilâd-ı muteberlerinden ma‘dûddur. Bundan altı günde elli bir ‘arzında Krakova nâm beldeye varılmışdır.

1
2
3
4

