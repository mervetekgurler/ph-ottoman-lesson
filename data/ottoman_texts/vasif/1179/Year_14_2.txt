VEKÂYİ„-İ SENE TİS„A VE SEB„ÎN1 VE Mİ’ETE VE ELF
Muharremü'l-harâmın altıncı günü1476 sâhib-i dîhîm ü tâc ve Şehriyâr-ı kerrûbî-mizâc Kara-ağac Sâhil-serâyı'na nakl ile kesb-i neşât ibtihâc buyurdular.
Kırım Hânı nasb olunan Selîm Girây Âsitâne'ye da‘vet olunduğuna binâ’en, mâh-ı mezkûrun onuncu günü1477 vusûlleri haberi kar‘-ı sâmi‘a-i devlet eyleyüp, Dâvud-paşa'da yemeklik tertîb ve Sadrıa‘zam ve sâyirleri mahall-i mezbûra varup, icrây-ı resmi terhîb ‘akıbinde tenâvül-i ta‘âm ve müretteb alay ile Bâb-ı ‘âlî'ye nüzûl olunup, îfây-ı de‘b-i ‘âdîden sonra müzeyyen esb ve bârgîr ve bir sevb-i semmûr irâ‘eti ile edây-ı hakk-ı ta‘zîm ü ihtirâm kılındığından başka, iki nefer mahdûmlarına birer sevb-i semmûr ve birer müzeyyen esb ve ma‘iyyetinde olan sâyir şîrîn ve mîrzâlara kakım kürkler ilbâs ve teşyîd-i esâs-ı i‘tilâf ü istînâs kılınup, Hân-ı müşârun ileyh Bâb-ı ‘âlî'den mükerremen nehzat ve Kaba-sakal'da mukaddemce ferş ü âmâde olunan konağa vusûl ile kesb-i râhat eyledi. Üç beş gün sonra Behâriyye'de hâk-i kadem-i Şâhâne'ye ruhsây-ı ‘ubûdiyyet ve su‘âl-i hâtır şerefine neyl ile ihrâz-ı dest-mâye-i mefharet eyle-yüp, serâsere kablu semmûr kürk ve müzeyyen esb ile taraf-ı Şâhâne'den manzûr ve ser-kerem-i sülâfe-i sürûr olduğundan gayri, Küçük-su binişinde dahi bu vechile mükerrem ve ‘avdeti esnâsında kapâniçe ta‘bîr olunur semmûr ve nakd-i mevfûr ve gevher-i şemşîr ve incûli terkeş ile müstağrak-i deryây-ı ni‘am olup, Sadr-ı vâlâ-menkabet, Hân-ı müşârun ileyh ile hem-‘inân-ı mürâfakat olarak Dâvud-paşa'ya dek ‘azîmet ve icrây-ı resm-i vedâ‘ ile ‘avdet ve anlar dahi  Kırım cânibine ‘azîmet eylediler.
Evâhir-i saferde1478 Yeniçeri Ağası ‘azl ve Dimetoka'da iskân ve Kul Kethudâsı Hüseyin Ağa mansıbı ile ferhân kılınup, bu takrîb ocağ silsilesi vâki‘ olup, tarîkleri üzere cümlesi kesb-i pâye ve tahsîl-i isti‘dâd ü mâye eylediler.
Eflak Kapu Kethudâsı îstavraki-oğlu haddini te‘addî ve mu‘zamât-ı umûra te-saddî ve leyl ü nehâr devr-i ebvâb-ı kibâr ve serîre-i devleti istihbâr, hakkında îcâb-ı dimâr etmekle, rebî‘ulevvelde Bostâncılar mahbesine kaldırılup, birkaç gün tazyîk u istintâk ve yalısı cenbinde salb ve dûzahîlere ilhâk olundu.
