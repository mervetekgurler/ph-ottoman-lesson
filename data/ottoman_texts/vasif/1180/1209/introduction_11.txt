Hıtâm-yâften-i Câmi‘-i Vâlide Sultân-ı ‘aliyyetü'ş-şân der-Kışlak-ı Lağımcıyân ve teşrîf-i Pâdişâhî be-edâ‘-i Cum‘a ve ıtlâk-ı Seyyid Mehmed Efendi
Âsiye-‘iffet, Belkıs-devlet, Betûl-‘ismet, Zehrâ-taviyyet Vâlide Sultân ebkahallâhu ilâ âhırı'z-zemân* hazretlerinin fi'l-asl664 isticlâb-ı665 birr ü hayrât ve iktisâb-ı666 mesûbât ü hasenât, matlab-ı a‘lâ, maksad-ı esnâları olduğuna binâ‘en, bu def‘a Hasköy'de müceddeden binâ olunan Lağımcıyân Kışlağı'nda evkat-i hamse edâ olunması irâdesiyle metîn-i verâsı bir câmi‘-i dil-ârâ binâsı pîrâmen-güzâr-ı hâtır-ı ilhâm-me‘âsirleri olup, dest-yârî-yi mühre-i sunnâ‘ ile câmi‘-i mezkûr bu esnâda ahsen-i nesak u nizâm üzere hayyiz-resân-ı hıtâm olup,  vezâyif ü cihâtı tanzîm ve levâzım-ı sâ‘iresi tetmîm olunup, evkaf-ı şerîfelerine ilhâk ve hadîs-i “Men benâ mesciden”** beşâretine kesb-i istihkak ile ilâ-yevmi't-telâk, ism-i şerîflerin mezkûr sükkân-ı ârazîn ü âfâk eylediler. Emr-i binâ müteferri‘âtıyla ikmâl olunduğu haberi667 vâsıl-ı sem‘-i Şehriyâr-ı Sürûşî-hısâl olduğuna binâ’en, işbu şehr-i Rebî‘ulevvel'in ikinci Cum‘a günü' edây-ı salât-ı Cum‘a zımnında668 bi's-sa‘âdeti ve'l-ikbâl, zevrak-süvâr-ı iclâl ve pîşgâh-ı iskelede muntazır-ı nîm-nigâh-ı iltifât olan bendegânı tahrîk-i âb-rûy-i nevâziş ile mazhar-ı lutf u nevâl buyurup, Cum‘a nemâzını edâ ve hademesini  zülâl-ı ‘atâyâ ile irvâ buyurdukları hâlde, Lağımcıyân Kışlağı'nın Binâ Emîni olup, bundan akdem Bozcaada'ya tagrîb olunan Seyyid Mehmed Efendi'nin ıtlâkı husûsu devletlü Vâlide Sultân-ı
‘aliyyetü'ş-şân hazretleri tarafından recâ ve fi'l-hâl recâlarına müsâ‘ade-i seniyye rû-nümâ olup, tahliye-i sebîli zımnında irsâl-i misâl ve bu ıtlâk o târîhde iclâ olunanlara berâ‘atü'l-istihlâl olup, ikinci Cum‘a'da Sadrıa‘zam hazretleri dahi câmi‘-i mezkûrda edây-ı salât ve mürtezikasını nâ‘il-i sılât buyurdular.
