‘Azl-i Sadrıa‘zam Melek Mehmed672 Paşa  ve nasb-ı ‘İzzet Mehmed Paşa
Sadrıa‘zam olan Melek Mehmed Paşa tekaddüm-i zâtı ve zemânı ile beyne'l-vüzerâ ser-efrâz ve tasarrufât-ı ‘akliyye ve tedbîrât-ı mülkiyyede meleke vü liyâkati müsellem-i ashâb-ı imtiyâz ise dahi, [nazm]:
Mu‘ammerun kale Nûhun hîne ebsarahû înnâ muhayyûke feslem eyyühe't-talel*
mefhûmuna mâ-sadak673 ve nazm-ı meşhûr:
înne's-semânîne ve bulliğtehâ
Kad ahvecet sem‘î ilâ tercümân**
mübelligine mülhak olup, za‘f-ı pîrî ve inhitât-ı sinn ile erkân-ı vücûduna vehn ü halel târî ve idâre-i umûr-ı devletde fütûr u keseli emr-i zarûrî olduğundan674, hıfzan li'n-nizâm ‘azli karâr-gîr-i Şehriyâr-ı enâm olmuşidi.
Anadolu Vâlîsi Vezîr ‘îzzet Mehmed Paşa'da rüşd ü reviyyet ve Vekâlet-i mutlaka'ya istîhâl ü675 liyâkat melhûz olup, îzmir'den hareket ve mansıbına ‘azîmet ile Gedüs Kasabası'na nüzûl hılâlinde müjde-i mühr-i hümâyûn, Hasekî vâsıtasıyla tarafına vusûl bulup, der-ân-sâ‘at mütenekkirâne hey‘et ile müteveccih-i Âsitâne-i sa‘âdet olmuşidi. Melek Mehmed Paşa ise etvâr-ı ‘âleme nazar ile makamında tezelzül-i âsârını müşâhede edüp, ‘îzzet Paşa'dan müsteş‘ir ve Anadolu Eyâleti'ne takrîbinden müstenfir olup, dağlı eşkıyâsı üzerine me‘mûriyyetini tabî‘at-ı vakt muktezayâtına haml ile kuvvetden fi‘le îsâl ve Gelibolu Ma‘beri'nden güzâr676 etmek üzere istihsâl-ı ruhsat677 ve tarafına irsâl-i misâl  ve zu‘munca def-i rakîb ve ib‘âd-ı karîb edüp, gulüvv-i hırs-ı mekâsıd ü âmâl “el- ‘Abdü. yüdebbiru ve'l-kazâ yadhakü”* me’âlinden müşârun ileyhi igfâl etmişidi. ‘İzzet Mehmed678 Paşa tayy-i merâhil ve kat‘-ı menâzil eylerek şehr-i Rebî‘ulevvel'in yirmi beşinci İsneyn günü' Üsküdar'a vusûl bulup, yevm-i mezkûrda Melek Paşa erkân-ı devlet ile Barut-hâneler'e nezâret etmek ve Nâzırı Şerîf Mehmed Efendi'nin tertîb eylediği ziyâfetine679  gitmek kasdında olduğu bir gün evvel680 bi'l-istîzân681 ma‘lûm olup, Barut-hâne'de intizâ‘-i mühr-i hümâyûn içün Mîrâhûr-ı Evvel Ağa isrâ‘ olundukdan sonra, Melek Paşa zevrak-nişîn-i sürûr ve —Felekden bir gün uğurladık” terâneleriyle dem-sâz-ı hubûr olarak Top-kapu sâhiline karîb mahalden murûr eder iken682, Barut-hâne Bâzârlığı bozulup, fi'l-hâl “Ecibi'l-emîr”** nidâsı Melek Paşa'nın merâretde zâ‘ika-i iştihâsı olup, Balık-hâne'ye vaz‘-ı lenger ve muntazır-ı emr-i Pâdişâh-ı bahr ü berr olduğu hâlde Küçük Mîrâhûr vâsıtasıyla mühr-i hümâyûn istirdâd ve ‘İzzet Paşa dahi ol hılâlde Serây-ı hümâyûn'a gelmiş bulunmağla, hasret-keş-i vüzerây-ı ‘izâm olan mühr-i hümâyûn yeden-be-yed dest-i683 sadâkat-peyvestine684 teslîm ile mirkât-ı Vekâlet-i mutlaka'ya is‘âd ve Bâb-ı ‘âlî'ye gelüp, ‘umûm hil‘atler ile erkân-ı devleti taltîf ü is‘âd eyledi.
Sadr-ı sâbıkın eyyâm-ı pîrî ve nâ-tüvânîde kayd-ı iclâya mübtelâ685 olması revâ-dâşte-i tab‘-ı Pâdişâhî olmayup, sâhil-hânesinde ikâmet ile du‘ây-ı bekây-ı ‘ömr-i devlet-i hazret-i686 Şehriyârî'ye muvâzebet eylemesi irâde ve bu haber-i hayr fi'l-hâl müşârun ileyhe ifâde olundukda, izhâr-ı ibtihâc ü beşâşet ve sâhil-hânesinde ârâm u ikâmet eyledi.
