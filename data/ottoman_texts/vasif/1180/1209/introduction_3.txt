Sebeb-i nefy-i Sadr-ı Rûm-i Sâbık el-Hâc ‘Abdullah Efendi ve Keçeci-zâde ve ba‘zı ez-hâcegân-ı Dîvân
Re‘îs-i vakt bulunan Râşid Efendi'nin mahrem-i esrârı ve hafâyây-ı umûrda kafâdârı olan Dîvân Tercemânı'ndan sekr ü sahvı hâlinde kâffe-i serâyir-i devlet münteşir olup, bu intişâr-ı esrâr giderek mûmâ ileyhin sem‘ini kar‘ etdiyse bile, âharlara sû‘-i zann ve bitâne-i umûru olan mesfûrdan o makule ifşây-ı esrâr şâyibeleri zuhûr etmamek ‘indinde müteyakkın olup, ser-halka-i mükâleme olan Sadr-ı Rûm-i sâbık ‘Abdullah Efendi'den dahi o hılâlde müsteş‘ir bulunmağla, ifşây-ı sırr nakısasını müşârun ileyhe isnâd ve bir takrîb sâmi‘a-i hümâyûna ilka ile tertîb-i şa‘beze-i fesâd etmişidi. Mülûk-i sütûde-sülûk hazerâtı dâ’imâ618 esrâr-ı devletlerin istitâr ve işâ‘asında terettüb-i zarar u ziyân derkâr olduğunu idrâk ile o makule izâ‘a-i râz edenlerin lede't-tahkık te‘dîblerinde bir dakıka te‘ennî ihtiyâr etmeyecekleri bedîdâr olduğuna binâ‘en, te‘dîbin derece-i ûlâsı olan tenbîh-i lâ-‘âle't-ta‘yîn ile iktifâ ve: “İfşây-ı esrâr olunmasun” kelâm-ı belîğiyle hilm ü mürû’etlerin izhâr u ibdâ buyurmuşlar idi. ‘Abdullah Efendi, bu isnâddan beriyyü'z-zimme olup, sudûr-ı hatt-ı hümâyûn dahi si‘âyet-i Râşidiyye'den neş‘et eylediğini teferrüs ile gayet müte‘ellim ve bir bâdire zuhûrundan leyl ü nehâr mütevehhim olup, bu mülâbese ile ahadühümâ âhardan ihtirâz ve sûret-i nifâkda yine bi'l-müvâcehe icrây-ı resm-i nâz ü niyâz ederler idi.  O esnâda Bebek Bağçesi'nde vâki‘ mükâleme meclisinde elçi gelmezden mukaddem zâhirde tercemâna ve bâtında bâlâ-nişîn-i sadr-ı eyvâna ‘Abdullah Efendi619 hıtâb ile ‘itâb ve giderek mazhar-ı  eşedd-i620 ‘ikab olacağını621 işrâb eylediğinden, Râşid Efendi müte’essir ve kuvve-i zekâ ile [mısra]621:
İleyki a‘nî fe'sma‘î yâ-câre!5*
kinâyesini fehm622 ile gayet mütefekkir olup, elçi vürûd ve mükâlemeye mübâşeret olundukda, müşârun ileyh harf-i vâhid tekellüm etmeyüp, mebhût ve ilâ-âhırı'l-meclis mühr-zen-i leb-i sükût olup, meclis hitâmında Râşid Efendi bi'l-külliyye623 vesveseye zehâb ile mesâvî-yi müşârun ileyhi beyne'l-medhi ve'z-zemm mesâmi‘-i evliyây-ı devlete îsâl ve Dîvân Tercemânı dahi ba‘zı makalât-ı sahîha ve îrâs-ı624 şübhe eyleyecek ta‘bîrât-ı sarîha istimâ‘iyle tarafından dil-hırâş olmuş bulunmağla, ol dahi teşmîr-i dâmen-i mekr ü âl ve her tarafı igvâ vü tesvîl ile iştidâd-ı gayz eyleyecek esbâbı istihsâl eylediklerini müşârun ileyh tahkik ve ol dahi ikisinin ihânet ü mesâlibini câmi‘ bir tezkire imlâ edüp, bir mahall-i hatîre isrâ vü indifâ‘ları lüzûmunu müdellel ü müberhen akvâl ile iğrâ vü teşvîk625 eyledi. ‘Abdullah Efendi'nin min-ciheti'l-‘ilmi ve'd-dirâye a‘dâsı vâfir ve Râşid Efendi'nin626 humât ü ehibbâsı mütekâsir627 *
olduğundan, Fe-innel-kavle mâ-kalet Hazâm mesleği ihtiyâr ve taraf taraf Râşid Efendı'ye intisâr ile628 galebesi zâhir ü bedîd ve o hılâlde629 kazâ dahi tertîb-i sebeb-i cedîd edüp, şöyle ki, o esnâda ‘Abdullah Efendi'yi varan630 züvvâr, yalısında bulamayup, Üsküdar'da Şemseddîn Efendi'nin mu‘âyedesine gitdiğini istihbâr631 ile ikisine birden ‘arz-ı hulûs içün vâhiden-ba‘de-vâhidin Üsküdar'a vârid ve sâhib-i  hânenin züvvârı dahi keyfe-me'ttefeka vâfid ve iki fırka bir yere gelüp, tenâvül-i ta‘âmdan sonra mekânlarına râci‘ vü ‘âyid oldular. Bu cem‘iyyet-i zarûriyyeyi ‘Abdullah Efendi'nin a‘dâsı mesâvî-yi devlet müzâkeresiyçün müretteb bir meclis-i hâss olmak üzere ifâde ve Küçüksu binişinde vâki‘ rikâbda bu müftereyât bastıyla infi‘âl-ı Şâhâne'yi ziyâde etmeleriyle, Muharremü'l-harâm evâyilinde^ müşârun ileyh Güzelhisar'a ve Keçeci-zâde Sâlih Efendi'ye dahi Fetvâ-penâh cenâblarının gayz-ı kadîmi olup, lisânı dahi mazbût olmadığından, ruhsat-ı kelâm ihtilâsıyla  ol dahi Gelibolu'ya ve sâbıka Baş-muhâsebeci Seyyid Mehmed Efendi'nin ebniyeye müte‘allık olan632 gılzat ü huşûneti meşârib-i evliyây-ı devlete girân gelmekle, li-ecli't-te‘dîb Bozcaada'ya ve bu Fakir-i mazlûm dahi on beş günde bir sâyir-i nâs gibi ‘Abdullah Efendi'nin ziyâretine633 varup, müzâkere-i ‘ulûm ve mukabele-i kütüb ile bir-iki sâ‘at iştigal ve vazîfeden hâric kelimât-ı lâgıyeye sarf-ı vakt eylemediğim zâhir-i hâl iken, şiddet-i mukarenet isnâdıyla hasm-ı gaşûm tarafından gamz olunup, Midilli'ye birer ikişer gün fâsıla ile tagrîb ve hazîn ü ke‘îb herkes mahall-i ikametine tesrîb olundu.
