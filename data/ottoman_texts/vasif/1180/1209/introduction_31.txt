Terceme
Mûmâ ileyh Nakkaş-başı Mustafa Ağa'nın ferzend-i dil-bendi olup, fark-ı sevâd ü beyâz ve temyîz-i cevâhir ü a‘râz eylediği hînde, Dîvân Kalemi'ne me‘mûr ve çok geçmeden fenn-i kaleme ıttılâ‘ ile meşhûr olup, seksan iki senesi^739 sefer-i hümâyûna ‘âzim ve tahrîr-i mühimmeye müdâvim olup, giderek Dîvân-ı hümâyûn'a Kîsedâr ve akrânı miyânında sibâk-ı gayât-ı iftihâr olmuşidi. Ordu-yi hümâyûn Şumnu'da iken ‘Abdülkerîm Efendi mütârekeye  me‘mûr oldukda, Sâhib-i terceme dahi mütâreke kitâbeti ile ta‘yîn ve mütâreke in‘ikadı1 haberi vürûdunda hıdmetleri tahsîn olunup, ‘Abdülkerîm Efendi'ye Baş-muhâsebe Pâyesi ve mûmâ ileyhe  Hâcelik ru’ûsu740 ihsân ve ‘avdetlerinde Topçular Kitâbeti ile şâdân kılınup, Ordu-yi hümâyûn Âsitâne'ye vürûdunda741, hıdmetinde mukim ve Halîl Paşa Sadâreti'nde Küçük742 Tezkirecilik ile mazhar-ı lutf-i ‘amîm olmuşidi. Bu def‘a vukü‘ bulan seferde Mektûbî-yi Sadr-ı ‘âlî ve Nemçe ve Moskov mükâlemelerinde Büyük Rûznâmecilik ile Murahhas-ı Sâlis olup, Âsitâne'ye meşkûru'l-hıdme ‘avdetlerinde Defter Emâneti ve Büyük Rûznâme ve Cizye Muhâsebeciliği ile imrâr-ı eyyâm ve Râşid Efendi'nin ‘azli hengâmında Re‘îsülküttâb-ı vâlâ-makâm olmuşidi. Dört mâh kadar hıdmet-i Riyâset'le mu‘ammer ve mâh-ı merkümun on üçüncü gicesi^ siniyy-i ‘ömrü ‘akd-i sittîne mütenâhiz olduğu hînde sûy-ı âhırete sefer eyledi. Müşârun ileyh sâdıku'l-lehce, sâfî-nihâd, dervîş-meşreb, sahîhu'l-i‘tikâd, Devlet-i ‘aliyye'nin sadâkat-kârı ve ricâl-i devletin vefâdâr ve hukük-şi‘ârı idi.
