Nef‘-i mîrî ez749-tefâvüt-i eyyâm
el-Yevm aklâm-ı Hazîne-i ‘âmire'de mukayyed olan mîrî mukata‘âtı malları fi'l-asl guruş i‘tibârıyla olup, şöyle ki, her guruşa ikişer akça vaz‘ ve beher bin akçasına ondörder akça tefâvüt-i hasene nâmıyla ‘ilâve olunup, işbu zammın sebeb-i vaz‘ı ve nizâmı keyfiyyeti, âşinâ-yı umûr-ı istîfâ olan ketebe ve hulefây-ı aklâmdan su‘âl olunsa, cevâblarında şühûr-ı Rûmiyye'den olan Mart, sene-i Şemsiyye'nin ibtidâsı ve gayet-i Şubat intihâsı olup, hareket-i şems ve tahvîl-i burûc i‘tibârıyla bir sene-i kâmilesi ashâb-ı tencîm ve erbâb-ı takvîm hisâbınca üç yüz altmış beş gün beş sâ‘at ve kırk dokuz dakika ve şühûr-ı ‘Arabiyye'den Muharrem dahi sene-i Kameriyye'nin ibtidâsı ve gayet-i Zilhicce intihâsı olduğundan, bir mâh yirmi dokuza750 ve bir mâh otuza geldiğinden, bir sene-i kâmilesi üç yüz elli dört gün ve sekiz sâ‘at ve kırk sekiz dakika olup, bir sene-i kâmile-i Şemsiyye ile bir sene-i kâmile-i Kameriyye beyninde on gün ve yirmi bir sâ‘at bir dakika tefâvüt derkâr olmağla, Muharremî mukata‘âtı zabt edenler ile Martî mukata‘âtı zabt edenlerin ‘aded-i eyyâmlarında tesâvî bulmak içün, ferazâ Muharremî mukata‘âtdan birinin mâlı senede yüz guruş ve kezâlik Martî mukata‘âtdan birinin mâlı ‘aynî ile senede yüz guruş olsa Muharremî mukata‘a sâhibi üç yüz elli dört günde bir kerre yüz guruş vermek ve Martî mukata‘a sâhibi üç751 yüz altmış beş günde kezâlik bir kerre yüz guruş edâ eylemek752 lâzım geldiğinden, Martî mukata‘ât emvâli dahi Muharremî mukata‘ât  emvâli misillü üç yüz elli dört güne gelmek iktizâ edüp ve fi'l-asl tefâvüt-i hasenenin  noksân alınmasının sebebi, bin elli târîhinde Esedî guruş yetmiş akçaya râyic olduğundan, yetmişer akça hisâbıyla bir guruşa iki akça tefâvüt-i zamm olunduğu sûretde, sene-i Şemsiyye ile sene-i Kameriyye beyninde hisâb-ı müneccimîn üzere tefâvüt-i te‘ayyün eden on günlük ve yirmi bir sâ‘at ve bir dakikalık emvâl-i mîrîye muvâfık düşüp ve'l-hâletü hâzihi guruş yüz yirmi akçaya râyic olmakdan nâşî, şimdiki râyice göre on günlük tefâvüt-i eyyâm hâlâ cârî olan tefâvüt-i hasene hisâbına muvâfık olmayup, nısf derece noksân görüldüğünden, bu bâbda hasâret-i mîrî zâhir olur. Ferazâ bin guruş mâldan, guruş yetmiş akça hisâbınca, alınan on altı buçuk guruş yirmi akça tefâvüt ve bu sûretle otuz bir guruş otuz akça alınmak iktizâ eder. Bu takdîrde zemân-ı zabtları şühûr-ı Rûmiyye'den olan gerek mîrî ve gerek Haremeyn mukata‘âtı ve eshâmınm753 bi'l-cümle mâl ve bedel-i iltizâmlarına göre on bir günlük eyyâm-ı tefâvüt hisâb olundukda, bir senede dört yüz altmış beş kîse iki yüz kırk sekiz guruş hâsıl olduğunu mutazammın Defterdâr-ı Şıkk-ı Evvel olan ‘Osmân Efendi'nin takriri754, mün‘akid olan mecâlis-i755 meşveretin birinde lede'l-kırâ’â756 istihsân-ı cümle ile Rikâb-ı hümâyûn'a ‘arz olunup, mûcebince ‘amel olunmak bâbında hatt-ı hümâyûn sâdır olmağla, iki yüz dokuz senesinden i‘tibâr ile zemân-ı zabtları şühûr-ı Rûmiyye'den olan bi'l-cümle mîrî ve Haremeyn mukata‘âtı mâllarına meblağ-ı mezbûr zamm olunup, fîmâ-ba‘d düstûru'l-‘amel olmak içün lâzım gelenlere ‘ilm ü haber kâ’imeleri neşr olundu.
