Nizâm-yâften-i ‘atıyye ve mevküf
Mesârıfât-ı mukarrere-i Devlet-i ‘aliyye'ye ‘ale'l-infirâd mukabele ile îrâdât-ı mu‘ayyene vaz‘ u takdîr olunup, ba‘zı esbâb u zuhûrât ile ahad-i tarafeyne naks ü tedennî tareyân ederse dahi, tasarrufât-ı erbâb-ı istîfâ ile nizâm ve mâl-ı âhar ile ta‘vîz ü iltiyâm mecârî-yi umûr-ı Devlet-i ebed-kıyâm'dan olup, ancak zâhirde zevâyid-i mesârıf ve hakıkatde mahz-ı sadakat ü ‘avârif olan, mevkuf ve ‘atıyyenin ‘an-asl mevridi ma‘lûm ise dahi, bi-hasebi'l-iktizâ kalib-i âhara ifrâğ olunduğu günden ilâ-yevminâ hâzâ mahalli ma‘dûm ve zemân-ı i‘tâsı ‘akîb-i mevâcib-i kısteyne tesâdüf etmekden nâşî, vaktiyle tedârük ve yerlü yerine teslîmi müstevfiyân-ı vakti muztarib ü mağmûm edüp, ketebe-i aklâm ve sâ‘ir hademe-i Devlet-i ebediyyü'd-devâm ise Ramazân ve tevcîhât ‘akabinde ‘atâyâ ve mevkufu ahz ü kabza me‘lûf ve ekserinin medâr-ı me‘âşları bu tertîbât-ı mu‘ayyeneye vâbeste vü mevkuf olup, tehallüf-i zemân ü vakt cümlesini üftâde-i girdâb-ı zarûret ü makt eyleyeceğini, Defterdâr-ı Şıkk-ı Evvel759 olan Moralı-zâde ‘Osmân Efendi nakş-ı zamîr ve bir çâresi görülmek bâbında ihtirâ‘-ı tedbîr vâdîsine peyk-i ‘akl-i me‘âşı tesyîr edüp, encâm-ı kâr Îrâd-ı Cedîd tarafından bedel-i mu‘accelât olarak beher mâh Hazîne-i ‘âmire'ye verilegelan otuz dokuz bin üç760 yüz kırk üç761 buçuk guruşun Receb  ve Şa‘bân ve Ramazân  ve Şevvâl aylıkları Îrâd-ı Cedîd Hazînesi'nde ber-vech-i emânet iddihâr olunup, mevsimeyn-i mezkûreynde celb ve erbâbına tevzî‘ ü teslîm olunmak üzere Bâb-ı ‘âlî'ye mahsûs takrîr takdîm etmekle, takrîri Rikâb-ı hümâyûn'a lede'l-‘arz müsâ‘ade-i menâyih-ifâde-i hazret-i Tâc-dârî'ye makrûn ve bu ‘inâyet-i bî-gayete hamyâze-keş-i intizâr olanlar ferden ferdâ mesrûr u memnûn oldu.
