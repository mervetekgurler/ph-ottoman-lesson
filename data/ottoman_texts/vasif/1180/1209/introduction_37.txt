Tevcîh-i Eyâlet-i Rakka ve ref‘-i Vezâret-i Mustafa Paşa
Bağdâd Vâlîsi tarafından birkaç def‘a Âsitâne'ye hedâya ile vürûd ve mecâlis-i kibâra duhûl ile isbât-ı vücûd eden Enderûn Çukadârı Süleymân Ağa ‘azbü'l-lisân bir merd-i fettân olup, kelimât-ı sihr-âmîziyle sayd-ı kulûb-ı nâs ve şâhid-i Vezâret ü emârete gûnâ-gûn libâs ilbâsıyla ‘arz-ı mâhiyyet ve ibrâz-ı tavr-ı liyâkat eylediğinden gayri, mahdûmu olan Vezîr Süleymân Paşa sâl-hûrde ve pîr-i fânî ve çâr-bâliş-nişîn-i minassa-i nâ-tüvânî olup, bâ-husûs bu esnâda vücûdunda verem peydâ ve ‘illetin ictimâ‘iyle fî-akrebi'z-zemân ‘azim-i semt-i fenâ olacağını inbâ ve bu sebeble kutr-ı vesî‘-i Bağdâd berhem-zede-i ihtilâl ü fesâd ve ‘aşâyir-i ‘Urbân ve kabâ‘il-i Ekrâd hılv-ı mâni‘ ile tahrîb-i bilâd ve ta‘zîb-i ‘ibâd eyleyeceklerini bast ile Bağdâd Vâlîliği'ne isti‘dâd gelmek içün Bağdâd'a mücâvereti olan Rakka Eyâleti vehle-i ûlâda tarafına tevcîh ve ba‘dehû mahlûliyyet-i hakıkıyye vukû‘unda ma‘a'l-mülhakât Eyâlet-i Bağdâd ile ber-murâd kılınır ise Devlet-i ‘aliyye'ye mu‘accelen ve mü‘eccelen envâ‘-ı hıdemât ibrâz ve Bağdâd Hazînesi'nden beher sâl irsâliyye ifrâz eyleyeceğini lâzım gelan mahallere neşr ü i‘lân etmişidi. Bu mukaddimât her ne kadar hakka şebîh mugalata nev‘inden olduğu müstebân ise dahi, emzice vü tabâyi‘-i erbâb-ı hall ü ‘akde muvâfık düşüp ve ‘an-asl zabt-ı Bağdâd,  Rum vüzerâsına “Es„abu min hartı'l-katâd”762 olup,  o havâlîde neşv ü nemâ bulmuş akviyây-ı memâlîke inhisâr-ı i‘tikadı dahi nüfûsda istikrâr bulduğundan, iltimâsı hayyiz-i müsâ‘adeye makrûn ve o esnâda Rakka Vâlîsi'nin emvâl-i mîrî irsâlinde ve havâlât-ı istîfâsında ru‘ûneti işâ‘a olunmuş olmağla, evvelîn-i Pâye-i Vezâret olan Rütbe-i Mîr-i mîrânî ile Rakka Eyâleti mûmâ ileyhe şurût-ı mukarreresiyle tevcîh ü ihsân ve selefi Mustafa Paşa'nın Vezâret'i ref‘iyle maskat-ı re‘si olan Divrigi'de ikameti fermân olundu.
