Tetimme-i ahvâl-i Mîr-i mîrân-ı mûmâ ileyh
Vaktâ ki, Mîr-i mîrânlık ile Rakka Eyâleti Süleymân Ağa'ya tevcîh olunduğunun haberi Bağdâd Vâlîsi'nin sem‘ini kar‘ eyledi, bu hâlet vukü‘undan garaz ne olduğun idrâk ile dâmen-i sabr u tehammülü çâk-çâk olup, fi'l-hâl Devlet-i ‘aliyye'ye ilticâ ve bu kazıyye hudûsundan erâcîf ü ekâzîb peydâ olduğunu inhâ ile mûmâ ileyhin ‘azl ü nefyini istid‘â edüp, ber-muktezây-ı vakt ü hâl recâsına müsâ‘ade ve Rakka Eyâleti'nden mûmâ ileyh ‘azl ve bi-tarîkı'n-nefy Kıbrıs Cezîresi'ne firistâde olundu. Müşârun ileyh bununla teşeffî-yi gayz edemeyüp, ihtilâl-i ‘Irâk'ın def‘i ve erâcif-i ehl-i nifâkın ref‘i, mûmâ ileyhin ihzârına mevkuf olduğunu merreten-ba‘de-uhrâ tahrîr ü niyâz ve her ne kadar bu istid‘âsı bâyeste-i ruhsat u cevâz değil ise dahi, müşârun ileyhin vaktinde serhadd-i Bağdâd âsûde ve sükkânı pister-i emn ü râhatda gunûde olup, ser-keşân-ı ‘Arab bagy ü fesâd izhârından ‘âciz ve tetâvül-i dest-i a‘dâya siper-i ‘adl ve hüsn-i siyâseti hâciz olduğundan, mes‘ûlü netîce-bahş-ı husûl ve istihsâl-i safvet-i memleket zımnında îrâd eylediği a‘zâr karîn-i kabûl olup, izhâk-ı rûh ve ihrâk-ı dem vukû‘undan dâmen-keş-i mücânebet olmak şartıyla mûmâ ileyh Kıbrıs'dan kaldırılup, mübâşir ile  Bağdâd'a  îsâl ve mûmâ ileyhi vechen mine'l-vücûh rencîde etmeyüp, ısgay-ı misâl-i lâzımü'l-imtisâl eyledi.
