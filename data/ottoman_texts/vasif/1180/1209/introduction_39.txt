İhsân-ı pâyehâ be-‘ulemâ‘-i kirâm
Hazâkat-ı tabâbetde sânî-yi Bukrât ve ‘ilm-i havâss-ı eşyâda müdânî-yi Sokrât olan Hâfız Hayrullah Efendi, nısf-ı Receb'de^ bi'l-fi‘l Sadr-ı Rûm olup, kayd-ı pâyeden vâreste vü müstagnî iken, Sarı Mehmed Paşa-zâde İbrâhîm Beyefendi bu esnâda tavr-ı ikbâle tevakkul ile Rumeli Pâyesi'n tahsîl ve müşârun ileyhe sebkat dâ‘iyesin te’mîl763 edüp, muhâfaza-i kâ‘ide-i tarîk-ı resmî764 hükmünce Hayrullah Efendi'ye mukaddem târîh ile pâye verilüp, sâbık u mesbûk tefrîk ve rütbeteyn-i mezkûreyn tefâvüt-i mu‘ayyene ile isbât u tahkik olundu. İstanbul Pâyesi olan Mütfî-zâde el-hâletü hâzihî beldenin a‘lemi ve min-ciheti's-sinn cümlenin akdemi olup, ‘ilmine hürmet ve zâtına i‘tibâr u mahabbet lâzım-ı şart-ı diyânet olup, agyârın nâ‘il olduğu imtiyâzdan hisse-mend olmaması revâ görülmeyüp, târîh-i mezkûrda Anadolu Pâyesi'yle müşârun ileyhin kadri terfî‘ ve maksûdun bizzât olan arpalığı tebdîliyle dâ‘ire-i ma‘îşeti tevsî‘ olundu.
