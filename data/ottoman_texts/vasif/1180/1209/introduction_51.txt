İbkây-ı Vezâret-i Mahmûd Paşa
Tefâsîl-i ahvâli cild-i evvelde muharrer olan İskenderiyyeli Mahmûd Paşa bir zemândan berü girîve-gerd-i vâdî-yi cünûn ve dâyire-i itâ‘at ü inkıyâddan bîrûn olup, sâlik olduğu tarîk-ı vâdî-i selâmetden dûr ve etvâr-ı nâ-hemvârı bilâhare kendüyü ni‘met-i hayâtdan mehcûr eyleyeceğini tefekkür edüp, tebe‘ât-ı sâbıkasından rücû‘ u isti‘fâ ve şimdiye dek zimmetinde terâküm eden emvâl-i mîrîyi edâ779 ve fîmâ-ba‘d mecmû‘-ı mürettebât-ı devleti istîfâ etmek şurûtuyla780 İspanya Kıralı'nı tavsît ile teşebbüs-i dâmen-i ilticâ eylediği, İspanya Maslahat-güzârı tarafından memhûr takrîr ile inhâ olunup, müşârun ileyhin hakkında vâki‘ tedârük-i devlet bundan akdem hükm-i Şerî‘at ve tedbîr-i ehl-i meşveret ile nizâm bulmuş keyfiyyetden olduğuna binâ‘en, hâne-i hazret-i Fetvâ-penâhî'de bu husûsun müzâkeresi  içün işbu Şa‘bân-ı şerifin onuncu781 günü Vezîr-i a‘zâm hazretleri ve Kapudan Paşa hazretleri ve sudûr-ı kirâm ve ricâl-i Devlet-i ebed-kıyâm hâzır olup, Maslahat-güzâr vâsıtasıyla müşârun ileyhin ba‘zı zevâta vürûd eden niyâz-nâmesi  ve bu mâddeye dâ’ir782 kaleme alınan lâyiha ve Rumeli Vâlîsi'nin bi'l-muhâbere isticlâb olunan ma‘rûzâtı cümle müvâcehesinde kırâ‘at olundukda, müşârun ileyh Vezâret'i kemâ-kân tahsîl ve esbâb-ı emniyyeti tekmîl etdikden sonra, mücerreb olan televvünü hasebiyle tavrını tebdîl ve bâgîyâne evzâ‘ ile hevâsına tâbi‘ olmayan tarafdârân-ı devleti ızrâr u tenkîl eyleceği müsellem ise dahi, Rumeli'nin ihtilâli ve zahîrenin kılleti sebebi ile o taraf halkının ıztırâb-ı hâli ma‘lûm olduğundan gayri, geçen sene gibi İskenderiyye üzerine Ser‘asker ta‘yîni mesârıfât-ı külliyyeye muhtâc olup, matlaba vusûl dahi mechûl olmağla, mahzûr-ı tarafeyn mülâhaza olunup, ihtiyâr-ı ehven-i şerrin kâ‘idesi üzere ‘afvı semtine zehâb emr-i savâb olduğunu ehl-i şûrâ işrâb etmeleriyle ‘afvı karâr-gîr ve ibkây-ı Vezâret'i kuvve-i mütehayyilede tasvîr olundu. Ancak müşârun ileyhin habâset-i tıynet ve redâ‘et-i tabî‘atı iktizâsıyla ‘ahde vefâ etmeyeceği meczûm olup, bir müddetden sonra vukü‘u muhakkak olan mes‘ûlât-ı garaz-âlûdunu icrâya kıyâm ve taraf-gîri olan şekavet-pîşeleri birer mansıb ile bekâm eylemek kaydına düşüp, binâ‘en-‘alâ-zâlik o makülelere mansıb verilmeyüp, husamâsını hufyeten ikdâr ile üzerine teslît ve icrây-ı letâyifü'l-hiyel ile igfâl ü taglît eylemek vâdîleri iltizâmıyla mâddeye nizâm ve meclise hıtâm verilüp, iki günden sonra müşârun ileyhin Vezâret'i ibka ve İskenderiyye Sancağı tevcîhiyle kemâ-kân mesbût-ı mecelle-i vüzerâ kılındı. 
