Vak‘a-i ‘Ali Paşa Vâlî-yi Anadolu
Müşârun ileyh Diyârbekir Ekrâdı'ndan olup, vüzerâ dâyiresinde Piyâde Tüfengcilik ile bir zemân geşt ve seyr-i sahrâ vü deşt edüp, giderek ba‘zı mütesellimlere Tüfengci-başı ve celb-i emvâl ile fukarânın bâ‘is-i  ıztırâb ü telâşı olmuşidi. Cezâyirli Vezîr Hasan Paşa'nın ismâ‘iyle ‘azîmet eylediğini istimâ‘ ve taht-ı livâsına ictimâ‘ eden kırk elli nefer Tüfengciyân ile Edirne'de ordusuna ittibâ‘ edüp, hılâl-i tarîkde merkümun feşârîliğine ve eşhâsa mahsûs olan lâf ü güzâfına aldanup, Tüfengci-başı nasbıyla merkümu medâr-ı kuvvet-i kalb etmişidi.
Mühr-i hümâyûn teveccühünde Mîr-i mîrân'lık ile fetîl-i kandîl-i emelini fürûzende ve gayheb-i kevkeb-i câhını rahşende edüp, giderek nâ‘il-i Vezâret ve Mutasarrıf-ı Livâ‘ vü Eyâlet ve Yûsuf Paşa Sadâreti'nde Çerhacı ve târeten yezhebu ve târeten yecî olup, inkızây-ı eyyâm-ı sefer ‘akabinde vücûd-i memlekete zahm-i nâsûr olan dağlu eşkıyâsına me’mûr ve bir zemân o tâ’ife ile mahşûr olup, bir aralıkda kuvvet-i baht-i hümâyûn ile o tâ’ife-i hâ’ifeyi zâr u zebûn edüp, külliyyen istîsâl ile devleti memnûn eyleyecek iken, dağlı eşkıyâsının kemâl-i ye’s ü hirmândan terettüb eden, nâliş ü zârîlerine firîfte olup, etdikleri kabâhatden nâdim ve rây verirse hıdmetinde kaim olacağlarını ifâde ve niyâz-ı ‘afv ile Devlet-i ‘aliyye'ye tahrîrât firistâde etmişidi.
Şurût-ı mezkûre üzere niyâzına müsâ‘ade ve kendüsi dahi mansıbı olan Kütahya'ya gitmek irâde olunduğuna binâ’en, tâyife-i mezkûre bir-iki konak tahilletü'l-kasem sûretinde müşârun ileyhe ma‘iyyet etdikden sonra kimi istihlâl-i ehl-i hîş ve kimi tesrîh-i burût u rîş dâ‘iyeleriyle te’ahhur ve ba‘zısı müşârun ileyh ile Gelibolu'ya dek gelüp, encâm-ı kârı tefekkür ederler idi.  Müşârun ileyhin cem‘-i kalîl ile Gelibolu'ya vusûlü ve dağlının kemâ-kân Rumeli taraflarına ‘udûlu kar‘-ı sâmi‘a-i devlet edüp, o makûle ‘ahd ü peymân bilmeyen  küştenîlerin akvâl-i bâtılalarına i‘timâd ile fevt-i fursat eylediği, mûcib-i783 tezâyüd-i gayz-ı evliyây-ı devlet olup, hakkında ızmâr-ı ‘ukûbet ve tûğ ve sancağı ref‘iyle Balıkesri'de ikamet eylemesi bâbında fermân-ı kazâ-cereyân sudûrunu teferrüs ve Gelibolu'dan Çardak tarafına murûr ile hakkında tekevvün eden ‘ukûbetin sûret-i hakîkıyyesin tecessüs eder oldu.
Müşârun ileyhin hılâf-ı emr-i ‘âlî Gelibolu'dan hareketi ve Anadolu yakasına geçüp, Celâlî vâdîsinde gümâştegân-ı devlete mukabele niyyeti etvârından istidlâl olunmağla, Kara ‘Osmân-oğlu müşârun ileyhin şâh-râhında vâki‘ kantarayı kat‘ ve vücûdunu ref‘ ile me’mûr olup, fermâna ittibâ‘ ve fi'l-hâl cem‘-i havâşî vü etbâ‘ ile murûr eyleyeceği mahalde pâ-ber-cây-ı merkez-i imtinâ‘ oldu. Müşârun ileyh ‘an-asl mütevahhiş bulunup, kazıyyeye vukûf tahsîl eylediği gibi mukabeleye tavtîn-i nefs eyleyüp, dâyiresinde mevcûd beş-altı yüz dağlı eşkıyâsı dahi hayâtları ‘Ali Paşa'nın vücûduyla ka’im784 olduğuna zehâb ve Kara ‘Osmân-zâde'nin askerini yek hamlede mübtelây-ı kalak u ıztırâb ve bâr u büngâhlarını resîde-i ‘urza-i intihâb eyledikden sonra, girîve ve ma‘âkıldan vâreste olmak içün seyr-i serî‘ ile Kütahya Kazâsı'nı mahatt-ı rihâl ve mahall-i kıtâl ittihâz eylediler. Bu haber-i bârid devlete vârid olduğu gibi etrâf u eknâfa evâmir neşr olunup, nefîr-i ‘âmm tarîkıyle üzerine asker ta‘yîn olunduğunu tahkik edüp, gûnâ-gûn a‘zâr ile ‘afv ü merhamet-i Şehriyârî'yi hâst-kâr olduğundan gayri785, Anadolu Vâlîsi olan Vezîr Ebûbekir Paşa'ya dahi niyâz-nâme irsâl ve dağlının  Rumeli taraflarında kalması Zihneli Hasan Paşa'nın Gelibolu'ya asker-i kesîr ile gelmesinden ve ‘Abdî Paşa'ya Çirmen tevcîh  olunduğundan neş‘et eylediğini ve dağlı tâyifesi “el-Hâ’inü hâyifün”* fehvâsı üzere üç tarafdan ortaya alınacaklarını tevehhüm ile emre imtisâl eylemediklerini ihbâr ve bu def‘a hılâl-i râhda vâki‘ olan kazıyye dahi def-i sâyil nev‘inden786 bir cünha-i zarûriyyü'l-ihtiyâr olduğunu tezkâr ile hakkında ‘afv-ı Pâdişâhî istihsâl olunmasını iş‘âr eyleyüp, Bekir Paşa dahi: “Matla‘-i Vezâret'im hâlinde bu şefâ‘atim müsâ‘adeye makrûn olmadığı sûretde nüfûz ve i‘tibârım bi'l-külliyye telef ve bedr-i münîr-i nâm u şânım giriftâr-ı dâyire-i külef olur” deyü dakk-ı bâb-ı şefâ‘at etmekle, hakkında tekerrür-i me‘mûriyyetden tekevvün eyleyecek mazarrat-ı fukarâ ve hasâret-i zu‘âfâ ve sefk-i dimâ hâletleri mülâhaza olunup, rahmen li'l-‘ibâd ve emnen li'l-bilâd ‘afv ve safh-ı Pâdişâhî zuhûr edüp, birkaç gün mukaddem habs ü hânesi temhîr olunan Kapu Kethudâsı Sivâsî Hasan Efendi evvelen ıtlâk ve sâniyen müşârun ileyh mazhar-ı ‘afv ü işfâk kılınup, Şa‘bân'ın yirminci günü' ibkây-ı Vezâret'iyle Karaman Eyâleti ihsân ve fîmâ-ba‘d hılâf-ı rızâ harekete ictirâ etmemesi bâbında savb-ı müşârun ileyhe irsâl-i fermân kılındı.
