Nüzûl-i Kalyon-ı hümâyûn
Tersâne-i ‘âmire'de790 ve sâ’ir791 sevâhil-i İslâmiyye'de inşâ olunan sefâyinin san‘atında kemâl-i hazâkat henûz tekarrur etmediğinden, itmâm olunan sefîne deryâya nüzûl eyler iken, şîr-i sefîneye dek gavs vâki‘ olup, bu sebeble sıklet-i pâ, sere intikal ve kable'l-isti‘mâl sefîneye vehn ü halel ‘ârız olduğu vâreste-i kayd-ı istidlâl olup, Frenk792 mühendislerinden “Brun” nâm Bey-zâde i‘mâl olunan sefîne kable'l-itmâm deryâya tenzîl ve ba‘dehû tekmîl olunursa, bu mahzûr ber-târâf olacağını iddi‘â ve bir sefîne inşâsını ilticâ etmişidi. İddi‘âsı medâr-ı ‘akla muvâfık ve nefsü'l-emre mutâbık görüldüğünden, elli dokuz zirâ‘ bir sefîne inşâsına ruhsat verilüp, ol dahi te‘ahhüdü üzere binâsına mübâşeret ve bu esnâda emr-i binâ te‘ayyün eylediği merkeze resâ olduğunu inhâ etmekle, yevm-i muhtâr gurre-i Ramazân'a tesâdüf etmişiken793 niyyetden ‘udûl olunmayup, ‘ale's-seher Pâdişâh-ı bahr ü berr  Tersâne'yi kudûm-i meyâmin-lüzûmlarıyla nümûne-nümây-ı fülk-i ahzar buyurup, Sadrı‘azam  ve Şeyhulislâm hâzır oldukları hâlde sefîne-i nâ-temâm basît-i deryâya sühûletle hırâm edüp, mesfûrun iddi‘âsı gayr-i vâhî ve fîmâ-ba‘d bu sûret düstûru'l-‘amel tutulmak murâd-ı hazret-i Pâdişâhî olmağla, irâde-i katı‘a me‘mûrlara ifhâm ve ilbâsı mu‘tâd olanlara
‘alâ ihtilâfı tabakatihim hila‘-i fâhire ile ikrâm olunup, mesfûr dahi mazhar-ı in‘âm-ı Şehriyâr-ı enâm oldu.
