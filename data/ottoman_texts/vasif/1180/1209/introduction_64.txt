‘Azl-i Firdevsî Efendi ez-Riyâset-i Küttâb ve nasb-ı Râtıb Efendi be-câyeş
Re‘îsülküttâb olan Firdevsî Efendi bir müddet Ru‘ûs Kalemi'nde müstahdem olup, seferde Tezkire-i Sânî ve Vekâlet-i Riyâset'le nâyil-i emânî olup, ba‘dehû Âsitâne'de Tezkire-i Evvel ve Dürrî Efendi vefâtında bi'l-fi‘l Riyâset ile mübeccel olmuşidi. Efendi-i mûmâ ileyh egerçi birkaç mâh idâre-i âsiyâb-ı umûr-ı devlet ve icrây-ı ahkâm-ı Riyâset eyledi. Ancak lâzım-ı mâhiyyet-i Riyâset olan hilye-i kemâlât ü me‘ârifden ‘ârî ve ‘araz gibi kayim bi-gayrihî olduğundan, bi'l-ihtiyâc edânî-yi828 küttâba müdârî olduğu ma‘lûm-ı hazret-i Tâc-dârî olup, binâ‘en-‘alâ-zâlik işbu Zilhicce'nin on ikinci günü^ Riyâset'den ‘azl olunup, Hubûbât Nâzırı Râtıb Ebûbekir Efendi'de vücûd-ı kabiliyyet ve bu mesnede ehliyyet melhûz olduğundan, li-ecli'l-ihtibâr câh-ı menî‘-i Riyâset'e ihtiyâr ve sâbıka Tersâne Emini İbrâhîm Efendi, Hubûbât Nezâreti'yle kâm-kâr kılındı.
