Zikr-i tedmîr-i ba‘zı eşkıyây-ı Adana ve Tarsus
 Adana ve Tarsus Mütesellimliği ber-muktezây-ı hâl bundan akdem Çapân-zâde Süleymân Bey'e tefviz olunup, tarafından Mütesellim irsâl eylemişidi. Esfâr takribi ile829 Adana'da birkaç sene Mütesellim ve fi'l-cümle kuvvet kesbiyle müte‘azzım bulunan Karcı-oğlu, kârı kâsid ve maslahatı fâsid olacağını cezm ve zu‘munca ri‘âyet-i şart-ı hazm edüp, Tarsus Mütesellimi ile müttehid ü yek-dil ve tertib eyledikleri meclis-i şekavetde idâre-i  hazef-pâre-i mey-i ‘ısyân ile mest-i lâ-ya‘kıl olmalarıyla, fi'l-hâl ikad-ı nâ‘ire-i fesâd ve Adana ve Tarsus mütesellimlerini tard u ib‘âd ve sûret-i hakdan gelerek te‘addiyi o tarafa isnâd etmişler idi. Zâhir-i hâle nazaran Çapân-zâde'nin bi'n-nefs me‘mûriyyeti ile nizâm-ı beldeye ihtimâm lâzım gelmiş ise dahi, bu sebeble mücrim ve gayr-i mücrim kati çok kimsenin rişte-i ‘ömrü güsiste vü munsarım olacağı mübeyyen ve bu ihtilâlin indifâ‘ı, tedbir-i hafi ile vücûd-yâb olması ahsen görülüp, Adana Eyâleti, İç-il Sancağı'na mutasarrıf olan Mir-i mirân Yûsuf Paşa'ya tevcih olunup, Adana'ya vusûlünde irâde-i devlet üzere eşkıyây-ı mezkûreyi fi-bâdiyyi'l-emr te‘lif830 ve şübheden vâreste edecek derecelerde taltif edüp, emniyyet-i tâm husûlünden sonra merkum Karcı-oğlu'nu ve ‘avenelerinden ba‘zısını katl ü i‘dâm ve Çapân-zâde dahi Tor-oğlu'nu basup, ahz-ı intikam eylediği haberi, ru‘ûs-i maktû‘alarıyla resân-ı Âsitân-ı râstân olup, sâye-i Pâdişâhi'de belde-i mezkûre ihtilâlden masûn ve zulm ü cevr-i erbâb-ı gadr ile zebûn olan fukarâ vü zu‘âfâ nâyil-i râhat ü sükûn oldu.
