Âmeden-i hediyye ez-cânib-i Mîr-i mîrân-ı Eyâlet-i Tûnus
Dâru'l-Murâbıtîn ve beytü'l-mücâhidîn olan Tûnusu'l-hadrâ'dan birkaç senede bir ‘atebe-i ‘ulyâya bızâ‘at-i868 müzcât kabîlinden olarak ba‘zı hedâyâ gelüp, Devlet-i ‘aliyye tarafından dahi âlât-ı gazv ü cihâd ile lutfen mukabele olunmak mu‘tâd olmuşidi. Bu def‘a dahi Tûnus Beylerbeyisi Hamûd Paşa tarafından ma‘rûzâtıyla hediyyesi vârid olup, âdemleri Bâb-ı ‘âlî'ye ihzâr ve hediyyeleri mukarin-i enzâr kılındıkdan sonra, hil‘atleri ilbâs ve hediyyeleri merfû‘-ı ‘atebe-i felek-esâs kılındıkda, hediyyeleri karîn-i kabûl ve âdemleri huzûr-ı mevâhib-mahsûr-ı Mülükâne'de tekrâr hila‘-i zâhire ile lihâza-i ‘âtıfete meşmûl olup, dest-bâz-ı niyâz oldukları âlât-ı cihâdiyyeye dahi müsâ‘ade-i seniyye erzânî kılınup, iki kıt‘a sefîne ve iki bin kantâr barut ve birkaç kıt‘a top  ve sâyir mühimmât ihsânıyla bâzû-yı celâdetlerine kuvvet ve sâ‘id-i gayretlerine miknet verilüp, âdemleri makzıyyü'l-hâce mekâtîb-i mu‘tâde ile i‘âde olundular.
