Tevcîh-i Eyâlet-i Trablus be-Mîr Yûsuf
Trablus Beylerbeyisi ‘Ali Paşa ile Ocağlu'nun imtizâcı olmayup, yevmen-fe-yevmen miyânelerinde âteş-i fesâd ‘alev-gîr ve iki taraf birbirinden dil-gîr olduğunu, Cezâyir'de Yalı Vekîl-harclığı'ndan matrûd “Seydî ‘Ali” nâm kimesne tahkik edüp, tedârük eylediği asker ve sefîne ile Trablus'a vürûd ve müte‘ayyinlerinden birkaç kimseyi tarafına celb ile isbât-ı vücûd edüp, Trablus'u zabt ve serkeşlerini râm ve vukü‘ bulan keyfiyyeti Devlet-i ebed-kıyâm'a i‘lâm ile Trablus'un tarafına tevcîhini869 istirhâm ve mûmâ ileyhe ber-muktezây-ı vakt ü hal tevcîh emri irsâl olunmuşidi.
Mûmâ ileyh ecânibden ma‘dûd ve zulm ü sitem tarafına meyli meşhûd870 olduğundan, mûmâ ileyhi Trablus halkı istiskal ve Mutasarrıf-ı sâbıkın oğlu Yûsuf Bey'de emârete liyâkat istidlâl olunup, Mîr-i merkumu teşvîk ü iğrâ ve ol dahi Tûnus Ocağı'ndan istimdâd ile Seydî ‘Ali'yi tard ve cem‘iyyetin ifnâ etmişidi. Trablus-garb'ın Rütbe-i Mîr-i mîrânî ile Yûsuf Bey'e tevcîh olunmasını Tûnuslular recâ eylediklerini Kapudân-ı deryâ Vezîr Hüseyin Paşa ‘arz u inhâ etmekle, ‘arzı mûcebince evâhır-ı Rebî‘ulâhır'da^ livây-ı mezkûr Mîr-i mûmâ ileyhe sezâvâr görülüp, ol bâbda lâzım gelan emr-i celilü'ş-şân ısdâr olundu.
