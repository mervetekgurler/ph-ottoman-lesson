Havâdisât-ı şarkıyye ve vuku‘-ı meşveret
İcmâl-i ahvâli bâlâda güzâriş-pezîr-i hâme-i rengîn-tahrîr olan Ağa Mehmed Hân, bundan akdem birâderi  ‘Ali-kulı Hân'ı Revân Kal‘ası zabtıyçün ta‘yîn edüp, ber-vech-i muhâdene maslahat-ı mezkûreyi  itmâm ile birâderinin mu‘askerine lühûk u ilmâm etmişidi. Müşârun ileyh birâderini istıshâb ve Tiflîs Kal‘ası üzerine şitâb edüp, sadme-i zûr-bâzûsuna Tiflîs Hânı mütehammil olmayup, firâr u gürîz ve Tiflîs halkının ba‘zısını871 seby ve ba‘zısını küşte-i hengâme-i sitîz872 edüp, derûnunda mevcûd emvâl ü nuküd gâret-ger-i asker-i A‘câm ve büyût u dekâkini harâb-kerde-i tîşe-i in‘idâm olup, bu hâl ile birkaç gün ârâm ve ba‘dehû Tiflîs'e karîb Sınık-köprü'de nasb-ı hıyâm eylediğini Çıldır Vâlîsi, Erzurum Vâlîsi'ne ve ol dahi Devlet-i ‘aliyye'ye ifâde vü ifhâm edüp, bu makule nev-devletân-ı rûzgârın kurb u civârda olan devletlere mazarratları maznûn u melhûz olan mazarratın kable'l-vuku‘ izâlesine tekayyüd ü ihtimâm bir emr-i mesnûn olduğuna binâ‘en, işbu şehr-i Rebî‘ulâhır'ın altıncı günü^ bi'l-cümle ‘ulemâ ve ricâl-i devlet hâne-i Fetvâ-penâhî'de cem‘iyyet edüp, mâdde-i mezkûre der-meyân ve herkes hulâsa-i fikrini beyân ve gâyet-i meşveret, serhadlerde bulunan vüzerâ müteyakkız bulunup, Erzurum Vâlîsi'nin emr ü nehyine teba‘iyyet ve Erzurum Vâlîsi dahi, Hân-ı müşârun ileyhin niyyet ve reftârını tashîh içün tarafından bir âdem irsâliyle çigûnegî-i ahvâline ıttılâ‘dan ‘ibâret olup, Erzurum Vâlîsi'nin Ser‘askerliği meclisde her ne kadar serd olunduysa dahi, hudûd-ı Devlet-i ‘aliyye'ye tehattî vuku‘undan mukaddem Ser‘asker nasbı, Hân-ı müşârun ileyhi  tevhîş eyleyeceği delîli ile re‘y-i mezkûr cerh ve ‘âkıbet-i emre intizâr ile metn-i mâdde şerh olunup, meclise gayet ve meşverete nihâyet verildi.
