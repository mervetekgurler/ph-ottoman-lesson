İstîsâl-i eşkıyâ be-hüsn-i tedbîr
Silistre Vâlîsi olan ‘Abdî Paşa mansıbına hareket hılâlinde dağlı sergerdelerinden  Hacı Manav ve Koca Ahmed'i hevâdârları olan bin kadar eşkıyâ ile dâ‘iresine873 celb ve muztarib-i havf u vecel olan kulûb-ı kasiyelerin nakd-i mu‘accel ve va‘d-i mü‘eccel874 ile izâle vü selb eyleyerek yola revân ve balkanı aşırdıkdan sonra Deliorman müte‘ayyinleriyle nihânî haberleşüp, eşkıyây-ı mezkûrenin izâle-i vücûdları bâbında safka-zen-i ‘ahd ü peymân olmuşidi. Bu hâl ile Yeni-bâzâr Kazâsı'na vusûl ve eşkıyâ dahi bir mahall-i karîbe nüzûl edüp, tertîb olunan etrâf askerinin tekarrübü ihbâr ve heman o gice bi-tarîkı'l-istinfâr üzerlerine875 hücûm olunup, ekseri âguşte-i876 hûn-ı demâr ve bakıyyesi râh-ı necât talebiyle serserî geşt-i vâdî-yi idbâr olup, turuk u mesâlik mesdûd olduğuna binâ‘en, otuz nefer ecel-i nâ-resîdelerinden mâ‘adâsı ‘âlem-i hestîden mefküd oldukları haberi Vezîr-i müşârun ileyh tarafından vürûd eyledi.
