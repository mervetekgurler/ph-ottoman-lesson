Vukü‘-ı tevcîhât-ı ba‘zı menâsıb
îskenderiyye Mutasarrıfı Mahmûd Paşa fîmâ-ba‘d hılâf-ı rızâ harekete ictirâ etmeyüp, sâyir vüzerâ gibi mansıbında ikâmet ve bilâ-emr-i ‘âlî seyr ü hareketden mücânebet etmek şartıyla Vezâret'i ibkâ olunmuşidi. Müşârun ileyh ‘ahdinde pâydâr olmayup, bu esnâda Debre üzerine bi'n-nefs asker-keş ve bu sebeble ahvâl-i fukarâ müşevveş  olacağı bedîdâr olup, Debre'nin râh-ı râstı Ohri olmak takrîbi ile hasm-ı cânı olan Depedenli ‘Ali Paşa'nın oğlu Muhtâr Paşa'ya Ohri Sancağı verildiği hâlde müşârun ileyhe sedd-i sedîd ve Ca‘fer Paşa'nın Mahmûd Paşa ile ‘adâvet-i kadîmesi olup, Livâ‘-i Selânik ile ikdâr olundukda, teksîr-i asker ile ‘azîmetine mâni‘ olacağı gayr-i ba‘îd olduğundan Ohri, Muhtâr Paşa'ya ve Selânik, Ca‘fer Paşa'ya tevcîh olunup, Selânik  Mutasarrıfı Vezîr Ferhâd Paşa'ya dahi înebahtı Sancağı verildiğinden877 gayri, Âsitâne'de878 ikâmet ile sünûhât-ı îlâhiyye'ye muntazır olan Mîr-i mîrân Tâhir Paşa'ya ‘Alâ‘iyye Sancağı ihsân ve şeref-yâfte-i sudûr olan evâmir-i ‘aliyyede Muhtâr Paşa ve Ca‘fer Paşa'nın me‘mûriyyet-i hafiyyeleri beyân olundu.
