‘Azl ü nasb-ı Emîrü'l-Hâcc ve vukü‘-ı meşveret
Hâlâ Şâm Vâlîsi olan Cezzâr Ahmed Paşa'nın zulm ü te‘addîsi, ehâlî-yi Şâm tarafından ilkâ ve bu sene-i mübârekede Medîne-i münevvere'de mu‘tâd üzere ikâmet etmeyüp, bağteten hareketinde hüccâcın bir mikdârı kâfileye yetişemeyüp, Medîne'de kaldıkları a‘yân-ı hüccâc tarafından takrîr ü inhâ olunduğundan başka, Îrâd-ı Cedîd iltizâmâtından olup, Rodoslu Ahmed Ağa ‘uhdesinde olan Gazze mukâta‘asına meb‘ûs Mütesellim ‘Ali Ağa'yı müşârun ileyh katl ü istîsâl etmekle, cevr ü gadrı tebeyyün ve vücûb-ı
‘azli te‘ayyün eylediği Rikâb-ı kâm-yâb'a ‘arz olunup, ba‘de'l-istişâre vüzerâdan sâhib-i liyâkat bir vezîre Emâret-i Hâcc tefvîz olunmak irâde  olunup, şehr-i mezkûrun yirmi üçüncü günü^ hâne-i hazret-i Fetvâ-penâhî'de Sadrıa‘zam ve sâyir ‘ulemâ ve ricâl ictimâ‘ edüp, Cezzâr Paşa'nın mesâvî vü kabâyihi tezkîr ve ‘Azm-zâde Vezîr ‘Abdullah Paşa'nın Mîrü'l-Hâcc olması karâr-gîr olup, sûret-i meclis beyânıyla taraf-ı hümâyûndan tahsîl-i ruhsat ve fi'l-hâl müşârun ileyhe Eyâlet-i Şâm tevcîh olunup, Kapu Kethudâsı'na ilbâs-ı hil‘at ve münhall olan Haleb Eyâleti, Hotin Muhâfızı Vezîr Ebûbekir Paşa'ya mülhakan ‘inâyet olunup, İç-il Sancağı ilhâkıyla Karaman Eyâleti, merfû‘u'l-Vezâre Turunc-zâde Süleymân Paşa'ya ihsân ve Karahisâr-ı sâhib Sancağı tevcîhi ile sâbıkâ Vidin Muhâfızı Vezîr Mehmed Paşa'dan  izâle-i teşvîş ü halecân olundu.
