Tevcîh-i Vezâret be-Mehmed Hakkı Bey
Rumeli taraflarında ‘alem-efrâz-ı bagy ü şeka olan dağlu nâ-bekârlarına  bir müddetden berü ta‘yîn olunan vüzerâ ve ümerâ indifâ‘-ı mazarratlarıyla tathîr-i etrâf u enhâ edemeyüp, kimi nefsâniyyete teba‘iyyet ve kimi tûl-i zemân me‘mûriyyetini vesîle-i bekay-ı refâhiyyet ittihâzıyla ta‘tîl-i maslahat-ı devlet eyleyüp, gitdikçe zarar u ziyânları efzûn ve eşk-i çeşm-i fukarâ mânend-i Ceyhûn olup, o makûle ashâb-ı agrâzın903 bu me’mûriyyetden insırâflarıyla, perverde-i ni‘am-i devlet bir sâhib-i gayretin Vezâret'le me‘mûriyyeti bu dâ‘in904 bür‘üne ‘illet olacağı ihtimâli, pîrâmen-güzâr-ı havâtır-ı905 erbâb-ı fikret olmağla, sâbıka Sadrıa‘zam Kethudâsı Hakkı Mehmed Beyefendi'de mehâyil-i rüşd ü reviyyet ve âsâr-ı merdânegî vü gayret zâhir ü bedîd ve bu fesâd-ı münteşirü'l-bilâdın hüsn-i sîret ü siyâsetle bi'l-külliyye zâyil olacağı mukaddimâtı huzûr-ı Şehriyâr-ı bâhirü't-te’yîdde temhîd olunup, savâb-dîd-i erbâb-ı re‘y-i sedîd üzere ruhsat-ı seniyye-i Cihân-bânî levha-tırâz-ı zuhûr olup, şehr-i mezkûrun on dokuzuncu günü Bâb-ı ‘âlî'ye da‘vet ve Rumeli Eyâleti'yle tevcîh-i câh-ı Vezâret olunduğundan gayri, müstakıllen ve münferiden bu emr-i ehemme me‘mûriyyeti yedine verilan emr-i celilü'ş-şân ile neşr ü i‘lân ve takviye-i bâzû-yı iktidârı zımnında hazîne-i mevâhib-i defîne-i Cihân-bânî'den müşârun ileyhe yüz elli bin guruş ihsân olundu.
Nefîr-i ‘âmm askeriyle hıtâm-ı kâr müte‘azzir ü düşvâr olduğu bi't-tecribe ma‘lûm-ı uli'l-ebsâr olmağla, Devlet-i ‘aliyye'nin mücerrebü'l-etvâr askeriyle dâmen-i maslahata teşebbüs lâzım gelüp, binâ‘en-‘alâ  -zâlik müşârun ileyhin ma‘iyyetine bir Orta Mu‘allem Topçu ve bir Orta ‘Arabacı ve neferâtıyla iki nefer Humbaracı Halîfesi ta‘yîn ve kendüsi bizzât Edirne'de mekîn olup, i‘mâl-i fikr-i rezîn ile muhâfaza-i yesâr ü yemîn etmek üzere bin nefer piyâde ile Koca-ili Mutasarrıfı  Hüseyin Paşa ve beşer yüz nefer ile iki Delîl-başı ve Kara ‘Osmân-zâde ve Çapân-zâde taraflarından biner nefer süvârî münâsib başbûğlar ile ma‘an Rumeli'ye geçüp, emr ü re‘yi üzere harekete kıyâm ve delîl-başılarının biri me‘vây-ı eşkıyâ olan Dimetoka'da ve dîgeri Gümülcine'de ârâm ve bundan başka Rumeli tarafında bulunan Karslı ‘Ali dimekle meşhûr Delîl-başı dahi celb olunup, ol dahi beş yüz nefer ile Filibe'de ve Çirmen Mutasarrıfı Pilâslı Mehmed Paşa iktizâsı kadar piyâde ile Hasköy'de ikâmet edüp, eşkıyâyı ihâta ve taraf taraf mazarrat u hasâretlerin izâle vü imâta etmeleri zımnında evâmir-i ‘aliyye ısdâr ve taraflarına tesyâr ve menşe‘-i fesâd olan a‘yân gürûhunun hâllerine ıttılâ‘ ve mesmû‘ât u ma‘lûmâtların müşârun ileyh tarafına i‘lâm ü ismâ‘ etmek içün kazâlara birer Hasekî me‘mûr kılınup, müşârun ileyh dahi esbâb-ı Vezâret ve sâyir levâzımını ru’yet ile harekete âmâde olduğunu Bâb-ı ‘âlî'ye ifâde etmekle, Şa‘bânü'l-mu‘azzamın on üçüncü906 İsneyn günü^ alayını tertîb ü tanzîm ve ma‘iyyetine me’mûr olup, mukaddemce vürûd eden askeri takdîm ile Dâvud-paşa Sahrâsı'na vusûl buldukda, alayını seyr ü temâşâ içün veliyy-i ni‘am-i ‘âlem-i Şehriyâr-ı İskender-hadem hazretleri, Dâvud-paşa Serâyı'na sâye-endâz-ı iclâl buyurmuş olmalarıyla, müşârun ileyhi lutfen ve keremen huzûr-ı  mevâhib-mahsûr-ı Mülûkâne'lerine ihzâr ve şeref-i muhâtabât-ı Mülûkâne'lerine sezâvâr buyurdukdan sonra, bir kabza hançer-i girân-behâ ile kadri terfî‘ ve ‘atıyye-i hümâyûn olarak ma‘iyyetinde olan askere on beş bin guruş nisâr907 ü tevzî‘ olundu.
Sâbıkâ Rumeli Vâlîsi Seyyid Mustafa Paşa'ya Eğriboz Sancağı ve Silâhdar Mustafa Paşa'ya Selânik Sancağı  eğerçi tevcîh olunmuşidi. Ancak Seyyid Mustafa Paşa, Rumeli Eyâleti'nden munfasıl olup ve o havâlî ile münâsebeti dahi ma‘lûm olmağla: —Rumeli taraflarında bulunması bu me’mûriyyet-i ‘azîmeyi ihlâl ü ifsâd eyleyeceği, vâridât-ı hâtırdandır” deyü Hakkı Paşa inhâ ve Sakız Cezîresi'ne iclâsını istid‘â etmekle, istid‘âsı müsâ‘adeye makrûn ve Eğriboz Sancağı'yla Mîr-i mîrân'dan Ca‘fer Paşa memnûn kılındı.
