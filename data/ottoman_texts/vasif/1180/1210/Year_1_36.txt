Zikr-i himmet-kerden-i Şehriyâr-ı sütûde-haslet be-nizâm-ı erbâb-ı tîmâr ve ze‘âmet
Ma‘lûm ola ki, yedi yüz târihlerine karîb mülûk-i ‘Âl-i ‘Osmân ce‘alallâhu saltanatehüm ilâ âhın'z-zemân* hazerâtı şems-i tâbân gibi zulmet-gede-i ‘âleme pertev-efşân-ı ‘adl ü ihsân olduklarında, tahsîl-i rızây-ı Hudâvend-i bî-minnet ve ihrâz-ı908 derece-i dünyâ ve âhıret maksadıyla gaza vü cihâdı ‘âdet ü pîşe909 ve i‘lâ‘-i kelimetullâhı fikr ü endîşe etmeleriyle, esahh-ı rivâyet üzere sevâd-ı cem‘iyyetleri altı yüz kadar merd-i neberdden ‘ibâret olan ceyş ile gazâya ibtidâ ve yâverî-i ‘inâyet-i Kibriyâ ile feth ü teshîr eyledikleri etrâf u ercâ ve zavâhî vü enhâyı vâhiden-ba‘de-vâhidin ber-vech-i ıktâ‘ guzât-ı zafer-simâta tahsîs ü i‘tâ eylediklerine binâ’en, hâsıl olan a‘şârından o makule erbâb-ı necdet, kesb-i  kuvvet ve taraf taraf a‘dâya izâka-i şerbet-i fenâ vü heleket eyledikleri mütetebbi‘ân-ı ahbâr-ı eslâf olanlara zâhir bir keyfiyyet olup, giderek esâs-ı mülke rasânet910 ve dâyire-i saltanata vüs‘at gelmekle, cünd-i mezkûrun ‘adedleri mütekessir911 ve havel ü hademleri vâfir olup, şöyle ki, nân-pârelerinin rey‘ ü nemâsına göre merdân-ı cân-sitân ile seferber ve vardıkları mahallerde maslahat görüp, mugtenem-i fevz ü zafer olurlaridi. Bu asker-i  mümtâzın me‘ârik ü meşâhidde hünerleri müşâhede olunup, zimâm-ı912 tasarruf u istihdâmları bir râbıta-i kaviyyeye rabt olunmak devâm ü bekalarına sebeb olacağını eşrâf-ı eslâf ictihâd etmeleriyle, refte refte şurût-ı kaviyyeye rabt ve eşhâs ve esmâları cerâyid-i Hâkaniyye'ye sebt ü zabt ve iki yüz sene kadar bu râbıta, nesak-ı vâhid üzere cereyân edüp, nizâmât-ı asliyyeleri vâreste-i tegayyürât-ı halel ü habt olmak mülâbesesiyle913, savlet-i şîrâneleri ebdân-ı a‘dâya zelzele ve savt-ı hâyil-i ‘azîmetleri sevâmi‘-i a‘dâya velvele verüp, zûr-bâzû-yı gayretleri ile niçe914 büldân ü memâlik meftûh ve tavr-ı dilîrâneleri vuku‘ bulan muhârebelerde pesendîde vü memdûh olup, dâ’ire-i915 Saltanat'a rükn-i rasîn ve heykel-i devlete hısn-ı hasîn olmuşlar idi. Şurûtlarına ri‘âyet ve hılâfına zâhib olanlara eşedd-i siyâset mütehakkıku'l-vuku‘ olduğuna binâ’en, miknet ü kuvvetleri bir dereceye resîde olmuşidi ki, bin târîhlerine karîb zemânda Nemçelü Budin üzerine hareket ü hücûm eylediğini Mîr-i mîrân-ı Rumeli Sûfî Mehmed Paşa istimâ‘ ve üç
“dUpı ^1 Jı jU^kL İı Jik = Allah (c.c.) onların hükümranlıklarını kıyâmete kadar dâim kılsın” anlamına gelen Arapça bir dua cümlesidir.
gün zarfında mümkinü'l-ictimâ‘ olan  erbâb-ı ze‘âmet ve tîmâr ile Budin'e ılgar ve hamle-i ûlâda sufûf-ı a‘dâyı hark u târumâr ve top ve cebe-hânelerin zabt ile yetmiş bin küffârı kantara-i seyfden imrâr eylediği resîde-i serhadd-i iştihâr olmuşdur.
Murûr-ı ezmân ve tegayyürât-ı melevân ile şîrâze-i nizâmları muhtell ve cism-i şurûtları mu‘tell olup, eben-‘an-ceddin kendülerine intikali meşrût olan nân-pâreler, giriftâr-ı dest-i ecânib ve tu‘me-i ehl-i hirfet ve hademe-i erbâb-ı merâtib olup, hılâf-ı şurût istedikleri mahallerde temekkün ü istikrâr ve bu cihetle re‘âyâ vü berâyâ  giriftâr-ı düşâha-i mazarrat u hasâr olduklarından gayri, mütegallibe gürûhu fürce-yâb-ı fesâd ve ze‘âmet ve tîmârları bedel-i nâ-çîze916 kat‘ ile tahrîb-i bilâd eyledikleri ve kalîlü'n-nemâ ve i‘tibârdan sâkıt olan nân-pârelere rağbet olunmayup, ba‘zı derd-mendân yedinde ibka olunmuş olmağla, dest-res oldukları nemâ havâyic-i zarûriyyelerine vefâ etmediğinden başka, vakt-i sefer bi'l-külliyye ‘âciz ü muztarr olduklarından, ekserîsi bî-kayd-i esb ve şemşîr ve bî-gayile-i giyâh ü şa‘îr ‘isâllerine tevekkü‘ ve zılâl-i ekâbire tefeyyü‘ ile ordulara gelüp, birer cihetle tahsîl-i me‘âş ve imrâr-ı evkat-ı ceng ü savâş ederleridi. Darb-ı şemşîr-i zûd-ı te‘sîrlerinden dimâ‘-i a‘dâ rîhte ve sinân-ı cân-sitânları hûn-ı917 şengerf-i reng-i Frenk918 ile âmîhte olan cünûd-i zafer-mev‘ûdun takviye-i bâzû-yı miknet ü kudretleri zımnında taraf-ı Pâdîşâhî'den muhassas erâzî-yi kesîrü'l-mahsûs “Halakallâhu li'l-hurûbi ricâlen ve ricâlen li-kas„atin ve serîd* makalini tefevvüh eden eşhâsa tu‘me-i dühn-i tereffüh olup, ricâl-i harb u darbın kalîlü'l-fevâyid ıktâ‘ ile  tâyir-i münkesirü'l-cenâh gibi seferber olması kesr-i sûret-i askerîyi mûcib bir emr-i gayr-i ma‘kül olduğundan gayri, inti‘âş-ı beden-i insânî rûh-ı hayvânî ile hâsıl olduğu gibi, devletlerin bekay-ı heyûlâsı dahi, vücûd-ı asker ve nizâm-ı leşker ile mümkin olduğu âyîne-i gîtî-nümâdan mücellâ vü sâff ve safahât-ı ecrâm-ı semâviyyeden şafâk olan tab‘-ı tâb-nâk-ı Mülûkâne'ye müncelî olduğundan, bahr-i teyyâr-ı gayret-i fıtriyyeleri mütemevvic ve eser-i hamiyyet-i Husrevâne'leri müteheyyic olup, bekay-ı nizâm-ı aslîleriyle sebeb-i tekavvî ve tekessür olacak ba‘zı esbâb-ı lâzimenin ‘ilâve vü terakkisine irâde-i katı‘a-i Cihân-bânî'leri cereyân ve iltihâk-ı efkâr  ve ictihâd-ı uli'l-ebsâr ile şurût-ı kadîmelerine ba‘zı izâfât-ı mefrûza zamm olunup, ilâ-âhırı'z-zemân düstûru'l-‘amel olmak içün sûret-i nizâmlarının bâlâsı hatt-ı şerîf ile bâhirü'l-‘unvân kılındıkdan sonra, Kalem'e kayd ve def‘-i i‘tirâzât-ı ‘Amr u Zeyd kılınup, hılâfı üzere harekete cesâret eden eşhâs-ı li’âm, mazhar-ı gazab-ı Şehriyâr-ı enâm ve nefes-i vâpesîni, giriftâr-ı füvâk-ı in‘idâm olacağı ifhâm919 olunup, sûret-i nizâmları ma‘lûm olmak içün ve bu bâbda dahi ser-zede-i zuhûr olan himmet-i bülend-i Şâhâne bilinmek içün mecelle-i920 vekâyi‘a sebti istihsân ve vech-i âtî üzere şurût-ı sâlife vü ânifeleri güzârende-i hâme-i beyân kılındı.
Ma‘lûm ola ki, erbâb-ı ze‘âmet ve tîmârın râbıta-i intizâmlarına inhilâl ve şurût-ı mukarrerelerine ihtilâl alay-beyiliklerinin nâ-ehle tevcîhinden ve tîmâr ve ze‘âmet tevcîhâtı alay-beyilerin ‘arzına mevkuf olmağından ve erbâb-ı tîmâr ve ze‘âmetin istedikleri mahallerde temekkün  ü ikametlerinden neş’et eyleyüp, işbu mevâdd-ı selâsenin hılâfı esâs olarak fîmâ-ba‘d alay-beyilikler içün vilâyetler vâlîleri ve lede'l-lüzûm ma‘iyyetlerinde bulundukları vüzerây-ı ‘izâm bir akça921 almayup, alay-beyiliğe her sancağın zu‘amâ ve erbâb-ı tîmârından sâhib-i hadem ve i‘tibâr ve temşiyet-i umûr-ı neferâta zâhirü'l-iktidâr mücerreb ve sadâkat-kâr bir merd-i dîndâr intihâb ü ihtiyâr ve ittifâk-ı cümle ile mahzar tertîb ve Vâlî-yi vilâyet ve bi-hasebi'l-iktizâ ma‘iyyetlerinde bulundukları vüzerây-ı ‘izâm dahi, sancaklunun mahzarını musaddak ‘arz verüp, Vâlî'nin ‘arzı ve sancaklunun mahzarı Der-i devlet-medâr'a vusûl buldukda, alay-beyilik bilâ-tevakkuf tevcîh olunup, vülât-ı ‘izâm  şahs-ı vâhidi iltizâm etmeyüp, sancaklunun dahi intihâb emrinde fırkateyn olmayarak tevâtu‘ u tevâfuku şart kılına. Ve alay-beyilerin me‘mûr oldukları hıdemâtda kusûrları ve gadr ü himâye ve ta‘m ve irtikâbları derece-i tahkike resîde olmadıkça ‘azl olunmayup, ânifen mezkûr sû‘-i hareketleri haber-i vâhidden neş‘et etmeyüp, ihbâr-ı sikat ile vuku‘ bulur ise ‘azl ile iktifâ olunmayup, ‘ibreten li's-sâyir i‘dâm oluna. Ve bu keyfiyyet mukaddemce dehlîz-i sâmi‘alarına idhâl olunup, “Kad a„zera men enzera”* mefhûmuyla ‘amel oluna. Ve hılâf-ı şurût harekete cesâret eden alay-beyilerin biri i‘dâm olundukda, hıyâneti922 zuhûruna mebnî tasarrufunda olan nân-pâre evlâdına verilmeyüp, intihâb olunacak alay-beyi tarafından Sancak Mülâzımı'na923 ‘arz olunup, alay-beyiler dahi gayz u garaz ve nef‘ u ‘ivaz zımnında mütehâlifü'l-mazmûn ‘arz i‘tâsıyla tîmâr ve ze‘âmet ref‘ ü ibkasından hazer ü ittika eyleyeler. Ve Eyâlet  Askeri me‘mûr-ı ma‘iyyeti olan vülât-ı ‘izâmın buyuruldusuyla munsarıf olmayup, insırâfları sudûr-ı emr-i ‘âlîye mütevakkıf olup ve bilâ-emr-i ‘âlî memleketlerine ‘avdet ederler ise alay-beyileri ve çeri-başıları ve sancaklunun cesâret edenleri924 lede't-tahkık mazhar-ı siyâset olalar. Ve rûz-i Kasım hulûlü sebebi ile meştâya duhûlleri lâzım geldikde, kanûn-i kadîm üzere on neferden biri intihâb ve Harçlıkçı olarak vilâyetlerine irsâl olunup, kanûndan ziyâdesine ve vaktinden evvel ‘azîmetlerine ruhsat verilmeyüp, harçlıkçılar dahi rûz-i Hızır'da bayrakları925 altında mevcûd olalar. Ve vülât ma‘iyyetlerine me‘mûr olan Eyâlet Askeri, inkızây-ı maslahatlarıyla bâ-fermân-ı ‘âlî me‘zûn olduklarında,  meştâya duhûl iktizâsıyla Harçlıkçı tertîb eylediklerinde, vülât alay-beyileri tazyîk ve küllî meblağ aldıkları tahkik olunmuş mevâddan olup, bu sebeb ile Eyâlet Askeri perîşân ve bî-tâb ü tüvân olup, fîmâ-ba‘d o makûle bâ-emr-i celîlü'ş-şân hatt u tirhâli irâde olunan eyâletlerden akça alanlar gereği gibi tecessüs olunup, bilâ-emân eşedd-i ‘ukûbet ile te‘dîb ve alay-beyiler dahi akça verdiklerini ketm ederler ise cezâları tertîb oluna. Ve eyâletlüye meteris hafri ve sepet nesci ve toprak nakli ve hendek tathîri kanûn-i kadîm olup, bu hıdmetleri ve bunlara müşâbih hıdemâtı sıdkıyla ru‘yet eyleyeler. Ve hazar vakitlerinde her sancağ kaydının ‘öşrü mikdârı ocak-zâdelerden ve harb u darba muktedir olanlardan kanûn-i kadîm üzere mülâzımlar intihâb ve sefer ü hazarda sancağından münfekk olmamak şartıyla eşkâl  ve esmâ ve şöhretleri kemâ-yenbagi îzâh olunarak alay-beyiler yedlerine ‘arz verdiklerinde, mülâzemet emri verilüp, âhar mahalde mütemekkin ve ‘arz-ı hâl ile tâlib olanlara ve esâfil-i nâsa ve harb u darba muktedir olmayanlara mülâzemet verilmeye. Ve mülâzemet hükmü verildikden sonra âhar mahalde sâkin olup, ze‘âmet ve tîmâr mahlûl oldukda: —Ben Mülâzım olmam” deyü iddi‘â edenlere fikdân-ı şart sebebi ile ze‘âmet ve tîmâr verilmeye. Ve vefât eden ve sancağında sâkin olmayan mülâzımların, Mülâzım emirleri terkin olunmak içün alay-beyiler ‘arz edeler. Ve her sancağın alay-beyisi intihâb ve yedine istihkâm emri ve kanûn-i cedîd şurûtu verildikde, her sancak dâhilinde olan Müteferrika ve Çavuş ve küttâb gediklüleri ve ketebe mülâzımları ve gediklüyân-ı cedîdeden mâ‘adâ kac ‘aded Eşkinci  ve müteka‘id tîmâr ve ze‘âmet var ise Defter-hâne'den bir kıt‘a Cebe Defteri yedine teslîm ve merkûm dahi defterde olan Eşkinci ve müteka‘id nân-pârelerinin ferden ferdâ hâsılât-ı seneviyyelerin Sancak Çeri-başısı'ndan ve çeri sürüçülerinden ve ehl-i vukûfdan tahkik ve başkaca defter edüp, Cebe Defteri'ni yedinde hıfz ve hâsılât defterini Defter-hâne'ye vaz‘ içün Âsitâne'ye göndereler. Ve işbu kanûn târîhinden bir sene temâmında sancakların mevcûd ve nâ-mevcûdu yoklanup926 ve yoklama esnâsında sancak dâhilinde olan nân-pârelerin hasılâtı dahi, tahkik içün devlet tarafından mu‘temed ve mücerreb Yoklamacı ta‘yîni musammem olmağla, muharrir-i mezkûrun hâsılât defterine alay-beyinin defteri muvâfık gelmezse, alay  -beyinin cezâya müstahakk olacağı mukaddemce ifâde oluna. Ve her sancağa üç senede bir vech-i muharrer üzere Yoklamacı ta‘yîni esâs olan mevâdd-ı selâseye râbi‘ ola. Ve yoklamacılar yalnız tîmâr ve ze‘âmet erbâbının yoklama hengâmında bulunmalarına kanâ‘at etmeyüp, dâhil-i sancağda temekkününü ve mesken ü me‘vâsını927 tahkik eyleye. Ve âhar mahalde sâkin olup, Yoklamacı zuhûrunda isbât-ı vücûd ve ba‘dehû mahalline ‘avdet hîlesini irtikâb edenler zuhûr eyler ise, anları başkaca defter edüp, sıhhati üzere devlete inhâ ve Yoklamacı'nın tahkikını mukaddemce ihbâr u inbâ etmediği içün o sancağı, alay-beyisi mazhar-ı cezâ olacağı ve sancağında sâkin olmayanların nân-pâreleri mülâzımlarına ‘arz olunmak içün, defteri alay-beyiye verilmesi ve seferde mülâzımlardan gayri hâricde bir kimsenin yararlığı zâhir olursa şekl ü sîmâ ve kıyâfeti ve ism ü şöhreti, memleketi îzâhıyla yedine mülâzemet  ‘arzı verilüp, mülâzımlardan fevt oldukça928 be-câyeş kılınup, hadd-i mu‘ayyen tecâvüz olunmaya. Ve mülâzimînden birine vaz‘ olunan kânûn üzere tîmâr ve ze‘âmet ‘arzı lâzım geldikde, yedinde olan mülâzemet emri alay-beyi ‘arzıyla gelüp, kalemde battâl olmak üzere hıfz oluna. Ve alay-beyiler ne gûne ‘arz verirler ise her nâhiyenin çeri-başıları ve mu‘temed ü müstakim birkaç nefer zu‘amâ ve erbâb-ı tîmârı ile müzâkere vü müşâvere eylediği kimselerin derûn-ı ‘arzda ism ü resmleri tasrîh ve ze‘âmetlerinin baş kalemi tahrîr ve târîh vaz‘ oluna. Târîhsiz ‘arz viren alay-beyi te‘dîb oluna. Ve alay-beyiler taraflarından tevcîhât içün verilecek ‘arz  derûnunda isimleri tahrîr olunan sancaklunun mühürleriyle memhûr başka mahzar gûne kağıdları alay-beyilerin ‘arzlarıyla Der-sa‘âdet'e irsâli şart kılınup, mahzar erbâbının tatbîk mühürleri dahi kalemde hıfz oluna. Ve nân-pâre ashâbının sefer ü hazarda fevt olanlarının sabî ve gayr-i sabî evlâd-ı zükûru var ise, kebîrleri olan üç nefer oğulları rağbet ederse iştirâken verilüp, üçden ziyâdeye iştirâk memnû‘ ola. Ve bir oğlu var ise sinni tasrîhiyle ‘arz oluna. Kanûnî, oğluna; mâ‘adâsı âhar kimseye verilmek kat‘â câyiz olmayup, seferde fevt olmuş ise ol seferde yanında mülâzemetle karındaşı bulunur ise tertîbe929 i‘tibâr olunmayup, rağbet eylerse karındaşına ‘arz verile. Ve eğer karındaşı gayib ‘ani's-sefer ise seferde mevcüd sancağının Mülâzım-ı Evveli'ne ‘arz oluna. Mülâzım-ı Evvel rağbet etmez ise Sânîsi'ne, ol dahi istemez ise Sâlisi'ne verile. Ve mülâzımların ‘adem-i rağbetlerini müş‘ir yedlerinden alay-beyiler sened alup,  ‘arzlarıyla Der-sa‘âdet'e göndereler. Ve Mülâzım-ı Evvel mevcûd ve zâhir iken, alay-beyi ya tam‘an veya himâyeten mâ-dûnuna ‘arz eylediğini Mülâzım-ı Evvel gelüp, ‘arz-ı hâl ile ifâde eyledikde, tashîhine dikkat ve vâki‘ olduğu hâlde alay-beyinin cezâsı tertîb olunup, yerine930 nasb olunan alay-beyi nân-pâre-i mezkûreyi, mâ-dûn olan Mülâzım'dan ref‘ ve bu isâ‘et zımnında i‘dâm olunan alay-beyinin nân-pâresiyle931 Mülâzım-ı Evvel tahyîr olunup, kangısına rağbet eyler ise ‘arzı verile. Maktûlün nân-pâresine tâlib olmayup, münâza‘un-fîh olan932 rağbet eder ise933, maktûlün nâ-pâresi Mülâzım-ı  Sânî'ye verile. Ve Mülâzım-ı Evvel'in dahi irtikâb-ı hılâf eylediği tahkik olunur ise, eşedd-i ‘ukubet ile te’dîb oluna. Ve üç ‘aded nân-pâre def‘aten mahlul oldukda, ziyâde nemâlusu Mülâzım-ı Evvel'e ve mâ-dûnu Sânî'ye verilmek şartı, şart-ı evvel ile mülâzemet emrine derc oluna. Ve babası fevtinde ana karnında bulunan evlâda ze‘âmet ve tîmâr verilmeyüp, babası fevtinde âhar dirliğe mutasarrıf oğluna babası nân-pâresi verilmeyüp, Mülâzım karındaşına ve karındaşı yoğise sâyir mülâzimîne verile. Ve babası fevtinde âhar diyârda bulunan oğluna haber verilüp, gelinceye dek te‘hîr ve mahsûlüne Mevkufcu ta‘arruz etmeyüp, haber gidüp gelinceye dek mesâfesine göre tahmîn olunan vakitde gelmez ise mülâzimîne ‘arz oluna. Ve hazarda mahsûlünü ekl ve sefer oldukda, terk-i hıdmet edenlerin ref‘-i tîmârlarına kanâ‘at olunmayup, cezâları tertîb oluna. Ve sebet tîmârlarını alay-beyiler ve sancaklunun zu‘amâ ve erbâb-ı tîmârı ketm etmeyüp, mülâzimînden rağbet edenlere ‘arz eyleyeler. Mülâzımlar o makule sebet tîmârlarını  alay-beyilerden taleb eyleyüp, vermezler ise devlete şikâyet eyleyeler. Tahkik olundukda alay-beyinin hakkından gelinüp934, halefi zikr olunan sebet tîmârlarını tertîbe ri‘âyet etmeyüp, haber viren Mülâzım'a ‘arz etmek kezâlik mülâzemet emrine derc oluna. Ve işbu kanün târihinden sonra nân-pâre tevcîhiyçün alay-beyiler tarafından ‘arz alan kimseler bi'n-nefs isbât-ı vücûd ile ‘arzı Dîvân-ı Âsafî'ye takdîm ve berâtlarını bu vechile tanzîm ve Ser‘asker ma‘iyyetine ta‘yîn olunan eyâletlünün tevcîhâtı ser‘askerlere havâle  olunmaya. Ve senevî hâsılâtı yarım kîse akçadan dûn olmayan kılıc cem‘i câyiz olmayup, mukaddem cem‘ olanlar dahi tefrîk olunmaya. Ve senede bir kerre Defter-i Hâkanî yoklanup,
kayd mûcebince tüvânâ sıbyânın cebelüleri ref ve alay-beyilere ihbâr ve sabîye nân-pâre tevcîhinde derece-i sinni tahkik u tasrîh olunup, li-garazin935 pîş936 ü kem kaydıyla kizbi ihtiyâr edenler ve mukaddemlerde olduğu gibi isim yerin açık bırakan alay-beyiler mazhar-ı cezâ olacağlarını muhakkak bileler. Ve bu def‘a ber-mûceb-i kayd derece-i sinni on beş seneye bâliğ olanların cebelüleri937 ref‘ olunmağla, cebelüleri açılanlardan mâ‘adâ hîn-i tevcîhinde938 kizb ü dürûğ ile tüvânâ iken, sinni noksân kayd olanlar kayıdlarında939 sabî kalmışlar ise, kendüleri istid‘â ile cebelülerin ref etdirüp sancağına gideler. Ve sancağlarına varup sâkin olmazlar ise mülâzımlar ve alay-beyiler tashîh edüp, üzerlerinden ref' ve sancağında sâkin mülâzımlara ber-mûceb-i şurût ‘arz oluna. Ve bu def‘a cebelüleri ref‘ olunanların ve kaydında sabî kalanların defterleri alay-beyilerine gönderilüp, bu mâddeleri yoklamacılar  dahi tefahhus u tahkik eyleyeler. Mukaddimede beyân olunduğu üzere nân-pâre ashâbının sancaklarında temekkünleri fevâyid-i kesîreyi müstelzim olduğundan gayri, ‘imâr-ı memlekete ve himâyet-i ra‘iyyete vesîle olduğuna binâ‘en, fîmâ-ba‘d Eşkinci zu‘amâ ve erbâb-ı tîmârın ‘atîk u cedîdi sancağında sâkin olup, bir mahalle me’mûriyyetleri vukû‘unda üç-beş gün zarfında alay-beyi bayrağı altına cem‘ olmak mâddesine alay-beyiler ve sancaklunun  zu‘amâ ve erbâb-ı tîmâr ve mülâzımları ihtimâm-ı tâmm eyleyeler. Ve sancağında sâkin olmayanlara işbu kanün-i cedîd târîhinden i‘tibâr ile bir sene mehl verilüp, ol müddetde ze‘âmet ve tîmârını sancağında sâkin ve sefere muktedir kimselere kasr-ı yed eyleyeler. Senesi hıtâmında kasr-ı yed etmediği ve sancağında sâkin olmadığı tahkik olundukda, terk-i hıdmet hükmünde olmağla, alay-beyisi şurût üzere müstehakklarına ‘arz edeler. Ve fîmâ-ba‘d o makûle nân-pâre sâhib-i evveline ibka kabül eyleye. Ve Eyâlet Askeri'nin füzûnî-yi rağbet ve temâdî-yi esbâb-ı kuvvet ü şecâ‘atleri istihsâliyçün ze‘âmet ve tîmârlarına ilhâk bi'l-külliyye men‘ olunmayup, seferde şüc‘âna mahsüs yararlık izhâr edenlere vech-i lâyıkı üzere bin akçadan altı bin akçaya ve dahi ziyâdeye yedlerine terakki emri verilüp, istihkaklarına göre emr-i ‘âlî mikdârı ilhâka müsâ‘ade olunup, kanün-i kadîm üzere icmâllüsü ve müşterekine ilhâk oluna. Ve eyâlât ve elviyede hasılâtı yetmiş, seksan, yüz guruş ve belki dahi ekall tîmârlar olup, mutasarrıfları sefere eşmekde ‘âciz ve muhtâc-ı i‘âne olmalarıyla, hâsıl-ı senevîsi yarım kîseden dün olan tîmârların mahlülâtı vukû‘unda yine hâsıl-ı senevîsi o mikdâr olan müştereki ve icmâllüsüne ilhâk câyiz olup, hâsıl-ı senevîsi  farz olunan mikdârdan ziyâde olanların ilhâkı940 memnû‘ ola. Ve bundan garaz hâsıl-ı senevîsi beş yüz guruşdan nâkıs olan tîmârları beş yüz guruşa iblâğ olup, kılıc cem‘i her ne kadar câyiz değil ise dahi bu şart ile cem‘i câyiz ola. Ve bu behâne ile alay-beyi mikdâr-ı mezkûrdan ziyâde ilhâk  ‘arzını vermeye cesâret eyler ise ba‘de't-tahkık mazhar-ı mücâzât olacağını yakınen bile. Ve ilhâka şâyân olan tîmârların hâsılâtı alay-beyi ‘arzında tasrîh oluna. Ve bu makûle hâsılı yarım kîseden dûn olan tîmârların ashâbı bi'l-iktizâ hâsılda müşâbihi olan müşterek ve icmâllüsüne kasr-ı yed murâd ederler ise, zu‘amâ ve erbâb-ı tîmâr beyninde bi't-terâzî kasr-ı yed câyiz olup, alay-beyiler ‘arz eyleyeler. Lâkin kasr-ı yed dahi sancağında sâkin tüvânâ evlâdına ve sefere eşmeğe muktedir akrıbâ ve mülâzimîne câyiz olup, hâric olanlardan kasr-ı yed men‘ olunup, kasr edenlere dahi tekrâr mahlûlden nân-pâre verilmeyüp ve ‘ale'l-ıtlâk mübâdele câyiz olmaya. Ve nân-pâre ashâbından biri tasarrufunda olan nân-pâresinden bi't-tav‘i ve'r-rızâ ve bilâ-bedel keff-i yed eyler ise, mülâzımlardan ber-mûceb-i şurût mukarrere941 lâzım gelenlere ‘arz olunup, fârig942 olan şahıs hakkında kasr-ı yedden âhar nân-pâre almak ve rağbet eyler ise mülâzemet verilmek câyiz ola. Ve zu‘amâ ve erbâb-ı tîmârın biri mecrûh ve ‘amelden sâkıt ve pîr-i nâ-tüvân olursa lede't-tahkîk tekâ‘üd ‘arzı verile. Ve eğer bu esbâb bulunmayup, himâye ve şefâ‘at ve rişvetle tekâ‘üd eder ise, mülâzımlar ihbârıyla sıhhati tehakkuk eyledikde, hılâf-ı şurût tekâ‘üd edenlere ve ‘arz viren alay-beyilere tertîb-i cezâ olunup, ze‘âmet ve tîmârı haber viren Mülâzım'a  verilüp, bu dahi mülâzemet emrine derc oluna. Ve ceng ü harbe liyâkati olup, bir takrîb mütekâ‘id olanlar Eşkinci olmak üzere ‘arz olunalar. Ve mütekâ‘id olanlar vefât eylediklerinde, nân-pâreleri oğullarına verilmamek kânûn-i kadîmden olmağla, i‘tibâren  li'l-asl bu kânûn mu‘teber ola. Ve alay-beyilerin mesârıflarına medâr u istikâmetlerine sebeb olmak içün fevt ve ref‘ ve kasr-ı yed, hâsılı mülâzemet ‘arzından gayri ne makûle ‘arz verirler ise her ze‘âmet ve tîmârın sancaklusu beyninde meşhûr olan hâsılâtından humusunu ‘arz akçası alalar. Ve Sadrıa‘zam ve sâyir vüzerây-ı ‘izâm şerhlülerinin el-hâletü-hâzihî bi'l-külliyye ref‘i kânûn-i cedîd kılunup, fekat hacc-ı şerîfe gidenlerin bir sene mehl ile kayıdlarına şerh verilüp, sefer vaktinde hacc şerhi verilmeye. Ve nân-pâre ashâbının ba‘zıları bi'l-iktizâ maslahatlariyçün Âsitâne'ye ve yâhûd mahall-i âhara gitmek murâd eylediklerinde, müddeti tasrîhiyle alay-beyi den ‘arz almadıkça gitmek câyiz olmaya. Ve bu ‘arz içün alay-beyiler bir akça almayalar. Ve Dergâh-ı ‘âlî Müteferrika ve Çavuş gediklüleri ikişer yüzden dört yüz kayda münhasır olmağla, bunlara dahi, şu veçhile kânûn olunur ki, Müteferrika ve Çavuş gediklülerinden birisi sefer ü hazarda fevt olursa nân-pâresi âhara verilmek kat‘â câyiz olmayup, evlâd-ı zükûru var ise nân-pâresi iştirâken ve gediği gediğe müstehakk olan büyük oğluna verilüp, gediksiz kalan oğullarının hisseleri birkaç sançakda ise tefrîk çâyiz olmayup, diledikleri sançağın birinde sâkin olalar. Ve kangı sançağda temekkün ihtiyâr eylediği ba‘de'l-istihbâr o sançağın alay-beyisine fermân ile ihbâr oluna. Eğer sançağda temekkünü ihtiyâr etmez ise hisseleri gediklü  olan müşterek karındaşına verile. Müşterek karındaşlarından biri fevt olup veledi bulunmazsa,  müşterek karındaşlarına verile. Ve eğer fevt olan gediklünün bir oğlu var ise ze‘âmeti temâmen tevçîh olunup, âhara verilmek ve tefrîk olunmak çâyiz olmaya. Ve gedik şurûtuna müstehakk ise gediği dahi ma‘an verile. Ve sabî ise çebelü verüp, tüvânâ oldukda sançağında sâkin ola. Ve fevt olan gediklünün veledi yoğise ze‘âmeti her kime fermân-ı hümâyûn buyurulur ise ana tevçîh oluna. Enderûn-ı hümâyûn hademesinin çırâğlıkları husûsuna vüs‘at gelmek ve eşkinçilerin ze‘âmet ve tîmârlarına ihtiyâç mess etmamek üzere Anadolu ve Rumeli'de vâki‘ yetmiş ‘aded ze‘âmet ve tîmâr intihâb ve başkaça defter olunup, sançakları alay-beyilerine bu def‘a ‘ilm ü haberleri gönderilmiş olmağla, işbu nân-pâreler gerek Enderûn-ı hümâyûn hademesinden ve gerek Zülüflüyân ve Teberdârân oçağlarından çırâğlığa şâyeste olanlara bâ-hatt-ı hümâyun tevçîh olunup, alay-beyilerin ‘arzlarına tevakkuf eylemeyüp, alay-beyiler ber-mûçeb-i şurût bunlardan mâ‘adâyı ‘arz eyleyeler. Ve işbu etmekler ile çırâğ olanlar sinîn-i müte‘addideden berü oçağlarında hıdmetleri sebk edenler olmağla, bunlara sefer ve sançaklarında temekkün teklîf olunmaya. Ve başkaça yetmiş ‘aded gedik tertîb olunup, gedik içün çânib-i mîrîye bin guruş verilmek üzere zikr olunan defterlü ze‘âmet ve tîmârlar ashâbına gedik-i mezbûr Defterdâr-ı ‘asr bulunanlar ‘arzıyla ilhâk oluna. Ve işbu yetmiş nefer gediklü, sefer vukû‘unda Müteferrika ve Çavuş gediği gibi Livâ‘-i şerîf ma‘iyyetinde bulunmak iktizâ eylemeye. Ve sefere eşmedikleri takrîbi ile yalnız nân-pâreleri  evlâdlarına verilmek kanûn olmayup, kat‘â evlâdlarına943  verilmek çâyiz olmaya. Ve nişân u ru‘ûs ve Beylik ve Âmedî odalarından ‘ibâret olan Dîvân-ı hümâyûn küttâbı gediklülerine944 elli kitâbet ve yirmi şâgirdlik gediği ve kırk mülâzemet ve Defter-hâne-i ‘âmire küttâbı gediklülerine on beş kitâbet ve on beş şâgird gediği ve otuz mülâzemet ta‘yîn olunup, ziyâde ve noksân olmaya. Ve zümre-i küttâb, eşref-i hademe-i devlet ve e‘azz-i ricâl-i Saltanat'dan olmalarıyla, zikr olunan gediklüler ve mülâzımlar fenninde mâhir ve hatt u inşâ ve mühimme tahrîrine kadir olup, Kalem'e müdâvemet eyledikçe tezâyüd-i i‘tibârları mültezem ve kanûn-i tevcîhâtları bu cihetle râsih ü müstahkem ola ki, küttâbın biri fevt oldukda, birkaç oğlu olup cümlesi kitâbete yarar ise babaları ze‘âmeti iştirâken ve gediği gediğe müstehakk olan veled-i kebîrine verilüp, gediksiz kalan oğlu gedik tedârük edinceye dek Kalem'e müdâvemet etmek şartıyla sancağında sâkin olmak teklîf olunmaya. Eğer oğullarının biri kitâbete kadir ve sâyiri san‘at-ı âhar ile iştigal eder ise müsta‘idd-i kitâbet olan oğluna ze‘âmet ve gediği verilüp, kitâbet bilmeyen oğluna müşterek olmak ve müstakıllen verilmek câyiz olmaya. Eğer oğlu sabî bulunur ise cebelü verüp, kitâbet te‘allüm etmek şartıyla yine ze‘âmeti tevcîh oluna ve eğer evlâd-ı zükûru yoğise, o makûle küttâba mahsûs nân-pâre hâricden kimseye verilmeyüp, kitâbeti, erbâbı ‘indinde müsellem olan mülâzimînin tâliblerine verile. Ve ol mülâzımın üzerinde bulunan ze‘âmet ve tîmâr ru‘ûslu şâgirdlerden Kalem'e müdâvim ve müsta‘idde verile.  Ve eğer mülâzımlardan tâlib bulunmazsa Kalem'e müdâvemet eden şâgirdânın ehakk u elyakına verile. Ve gediklü kâtibler ve şâgird ve mülâzımlar leyl ü nehâr umûr-ı mühimmeye iştigal  edüp, bilâ-‘özr ü ‘illet Kalem'e gelmedikleri hâlde ze‘âmet ve gedikleri müdâvim ve tâlib olan mülâzimînin müsta‘iddine verile. Ve küttâb içün bast olunan şurût gereği gibi vikayet olunup, ricâl-i aklâmın hâl ‘ani'l-garaz ihbârlarıyla tevcîhât ve nizâmları, re‘isülküttâbların, Defter Emîni bulunanların re‘y ü ‘arzına mevkûf ola. Ancak kalemde emekdâr ve Sipâh ve Silahdâr kitâbetleri rütbesini ihrâz ile sâhib-i i‘tibâr ve yâhûd hücûm-i şeyb ü herem ile kuvâsına fütûr u inkisâr ‘ârız olanların hıdemât-ı sâbıkasına hürmeten ‘amelden sukûtu, ‘illet-i terke haml olunmayarak, ze‘âmet ve gedikleri dahl ü ta‘arruzdan vâreste ola. Zikr olunan yüz on nefer Dîvân-ı hümâyûn ve altmış nefer Defter-hâne gedik ve mülâzımlarından ba‘zıları Kalem'e gayr-i müdâvim hademe ve sâyir nâs ‘uhdesinde olmağla, nizâm-ı sâbık ketebenin devâm ü istikrârına mebnî olduğundan, o misillülerin dahi nizâmı lâzım gelüp, ‘uhdelerinde olan gedik ve mülâzemetler ref‘ ve mülâzemet ve gediği olmayup, devâm ile istihdâmı mukarrer olan Dîvân ve Defter-hâne küttâbının ze‘âmet ve tîmârlarına ilhâk olunup, o mikdâr gedik ve mülâzemet, sâlifü'l-beyân kalemlere muhassas olup, ‘adedleri işbu kanûn-i cedîd târîhinden i‘tibâr oluna. Ya‘nî birinin vefâtıyla ze‘âmetin üç nefer evlâdına verilmesinden, ma‘nây-ı kesret ve tecâvüz-i ‘aded fehm olunmaya. Ve ber-vech-i muharrer hâricde bulunup, üzerlerinde gedik ve mülâzemetleri  bu defa ref‘ olunan kısımdan hâcegân ve Sadrıa‘zam Mektûbcusu ve Kethudâ Bey Kâtibi odalarında ve Defterî Kalemi'nde müdâvemet ile müstahdem olan küttâbın nân-pâreleri ve kezâlik ta‘dâd olunan sunûf üzerinde şerh ve gediksiz bulunan ze‘âmet ve tîmârları defteri bi't-teharrî Defter-hâne'den ihrâc  ve bunlardan ma‘adâsı defter-i mezkûra idhâl olunmamış olmağla, Kethudây-ı Sadr-ı ‘âlî ve Defterdâr Efendi ve Re‘îsülküttâb Efendi ve Defter Emîni bulunanların ‘ilimleri lâhik olarak sâlifü'l-beyân kimselerin te‘ayyünü945 ile mikdârlarının kemmiyyeti bilinmek ve ziyâde kabûl etmamek içün mûmâ ileyhimin her biri başka başka zikr olunan defteri imzâ ve temhîr ve bir nüshası Dîvân-ı hümâyûn Kalemi'nde ve dîgeri Defter-hâne-i ‘âmire'de hıfz olunmağla, işbu defterin hâvî olduğu kimselere sancağında temekkün teklîfi olunmayup, alay-beyilere gönderilecek cebe defterlerinden hâric kala. Ve içlerinden biri fevt oldukda, bilâ-veled ise alay-beyisine, Kethudây-ı Sadr-ı ‘âlî tarafından inhâ olunup, sancağı mülâzımlarına ber-mûceb-i şurût ‘arz eyleye. Ve eğer veledi mevcûd ve tüvânâ ise, sancağında sâkin olacağı ifâde olunup, râzî olursa altı ay hıtâmına dek sancağına varup, sâkin olmak şartıyla tevcîh oluna. Ve eğer evlâdı müte‘addid ise, şart-ı mezkûr üzere üç neferine iştirâken tevcîh olunup, sabî ise cebelü bedeliyyesiyle tevcîh ve tüvânâ oldukda, sancağında temekkünü şart kılına. Ve bu makûlenin tüvânâsı vakt-i tevcîhinden altı aya dek ve sabîsi ba‘de'l-bülûğ sancağında sâkin olmaz ise,  alay-beyisi terkinden
mülâzimîne ‘arz eylemesi inhâ oluna. Ve bâlâda zikr olunan sunûfdan mâ‘adâ hâcegân ve Mektûbî ve Kâtib-i Kethudâ odalarında ve Defterî kalemlerinde müstahdem ve müdâvim olanlardan mâ‘adâ fi'l-asl, gedik ve mülâzemeti ve sâyir vechile kayıdları meşrûh olup, bu def‘a ref olunanların işbu kanün-i cedîd vaz‘ı târihinden bir seneye dek sancağında946 sâkin olmak947 ve yâhûd sâkin olacağlara kasr-ı yed eylemek şartı bunda dahi cârî ola. Gitmezler  ve kasr-ı yed etmezler ise, alay-beyiler mülâzimîne ‘arz edeler948. Ve bâlâda muharrer kavânîn ve şurüt evvelinden âhırına dek Dîvân-ı hümâyün ve Defter-hâne-i ‘âmire defterlerine sebt ve ilâ-mâ-şâ‘allah düstüru'l-‘amel olmak üzere vakten mine'l-evkat ve sebeben mine'l-esbâb ve vechen mine'l-vücüh hılâfına cevâz gösterilmeye. Ve alay-beyilerden ‘arz gelüp, Defter-hâne'ye der-kenâra vardıkda, küttâb-ı Defter-hâne nazar-ı tedkık ile bakup, şurüt-ı sâlifeye tatbîk ve mutâbakatı hâlinde der-kenâr eyleyeler. Ve eğer ‘arzda şurüta muhâlif bir hâlet fehm ederler ise, der-kenâr etmeyüp, mugayeretini Defter Emîni'ne ve ol dahi Re’îsülküttâb Efendi'ye ve ol dahi Sadrıa‘zam'a ifâde eyleye. Ve eğer ‘arzın hatâsı Defter-hâne'de fehm olunmayup, sehven der-kenâr olunup buyurulur ise, Tahvîl'e vardıkda, Tahvîl Kîsedârı dikkat edüp, mugayeret hiss eyler ise, Re’îsülküttâb Efendi'ye tefhîm ve ol dahi Vezîr-i a‘zam'a ‘arz edüp, o makule alay-beyinin cezâsı tertîb oluna. Ve şurût müstekarr oluncaya dek, nezâret içün ricâl-i Devlet-i  ‘aliyye'den biri me‘mûr olup, şurûta ve alay-beyilerin ahvâline nezâret eyleye. Ve bu nizâm ‘avn-i Hakk ile a‘dây-ı dîn ü devlete galebe etmek esbâbından olup, mahzâ takviyet-i dîn ve sebât ü miknet-i ceyş-i Muvahhidîn zımnında ihtiyâr olunmuş, fevâ‘idi949 müberhen bir emr-i müstahsen olup, devâm ü istikrârına irâde-i katı‘a-i hümâyûn te‘alluk eylediği vechile, vükelây-ı devlet bu emr-i ehemmin icrâ vü infâzına ve vikaye vü sıyânetine sa‘y ü ikdâmı ferîza-i zimmet-i sadâkat bilüp, tama‘ u garaz cihetleriyle zerre mikdârı hılâfına ve bu kanûn ve şurûtun tagyîrine tesaddî eylerler ise “Fe-men beddelühû ba„de mâ-semi„ahû fe-innemâ ismuhû „alellezîne yübeddilûnehû innallâhe semî„un „alîm”*  nass-ı kerîminde münderic vebâl-i ‘azîmine mübtelâ olacağları
va‘îd ü inzârı, zeyl-i kanûn-nâmeye izâfe olundu. Ve bu şerâ‘it-i950 mu‘teberenin birer sûreti yazılup, Re‘îsülküttâb ve Defter emînleri temhîr edüp, alay-beyilerin yedlerine selefden halefe teslîm olunarak hıfz ve kazâ‘en zâyi‘ olursa, tekrâr sûreti ihrâcına tâlib olalar. Gerek vülât ve vükelânın ve gerek alay-beyilerin sırran ve ‘alenen ahvâlleri tecessüs ve ‘arzlarına dikkat olunup, mugayir-i tavr u istikamet vaz‘ u hareketleri ve şurûta mugayir hıyânetleri zuhûr eyler ise, bilâ-emân cezâları tertîb olunacağı kanûn-nâmede beyân olunduğundan, bâlâsına mufassal u meşrûh hatt-ı hümâyûn-ı heybet-makrûn dahi keşîde kılınup, sûreti bu mahalle kayd olundu.
