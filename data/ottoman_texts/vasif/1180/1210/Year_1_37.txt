Sûret-i hatt-ı hümâyûn
Saltanat-ı seniyye'min sunûf-ı askeriyyesinden başı bağlu ve râbıtalusu eyâlet halkı olup, şurût ve kanûnları bir vakte dek mer‘î iken,  bakılmayarak muhtell olduğuna binâ‘en, ‘ammim vaktinde şurûtları tecdîd ve fîmâ-ba‘d halelden sıyâneti va‘îd ile te‘kîd olunmuş iken, ‘adem-i dikkat ve belki irtikâb-ı rehâvet hasebiyle evvelkinden ziyâde muhtell olup, fi'l-asl bu kadar memâlik teshîrinde yüz aklıkları etmiş böyle muntazam askerin bir işe yaramaz derecelerine vardıkları bu sefer de zâhir oldu. Bunlar içün ilâ-mâ-şâ‘allâhü Te‘âlâ bozulmayacak bir kanûn-i cedîd vaz‘ı, murâd-ı kat‘î-i Şâhânem olup, şimdiki hâlde sefer bertaraf olmağla, ittifâk-ı ârâ ile bu kanûn-i cedîdi vaz‘ eyledim. Ve tecdîd-i şurût [değil]* kanûn-i müstebidd etdim. Bu günden sonra mâdde-be-mâdde ve harf-be-harf ilâ-mâ-şâ‘allâhü Te‘âlâ düstûru'l-‘amel tutulup, vükelây-ı devlet ve hayr-hâhân-ı Saltanat'ım, farza ri‘âyet eder gibi ri‘âyet ve min-külli'l-vücûh ile'l-ebed tenfîz  ü icrâsına dikkat ve nezâret edeler. Şöyle ki, bu kanûn-i cedîd dîn ü devlete hayr-ı mahz olmağla, ‘ammim vaktinde muhtell olduğu gibi, bir mâddesin ihtilâli vukû‘a gelmemesi, taraf-ı Şâhânem'den mültezemdir. Vükelây-ı devletimden zerre mikdârı mugayirî harekete cesâret edenler her kim olur ise, olsun dîn ü devlete hıyânet etmiş olacağı âşikâr olduğuna binâ’en, o makalelerin bilâ-emân cezâların tertîb ederim. Ve bundan sonra hâtıra ve gönle ve yâhûd tama‘a mebnî feshine ve te’vîl ve hîle ile bâtılı hakk sûretine komağa cür’et eden olur ise, Allâhü ‘azîmü'ş-şân'ın ve Rasûl-i ekrem'in la‘netine mazhar ve dünyâ ve âhıretde ‘azâb-ı elîme mübtelâ olsun. İşte bu kanûn-i  cedîd bundan sonra ile'l-ebed vedî‘atüllahdır. Tenbîhât ü te’kîdât ve la‘net ü tehdîdâtı bilüp ve işidüp, herkes ana göre ‘amel ü hareket ve hılâfından hazer eylesün.
