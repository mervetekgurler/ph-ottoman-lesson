‘Azl ü nasb-ı Silahdâr-ı hazret-i Şehriyârî
Altı sene mikdârı hıdmet-i celîle-i Silahdârî'de dâric-i medâric-i kâm-kârî olan ‘Abdullah Ağa, kûşe-i vahdet ihtiyârıyla fîmâ-ba‘d enfâs-ı bâkıyyesin sarf-ı du‘ây-ı Tâc-dârî etmek arzûsunda olduğu istiş‘âr ve işbu Cumâdelâhıre'nin yirmi birinci sebt günü^ ‘azl olunup, eslâfına tahsîs olunan mükemmel ta‘yînât ile dil-sîr-i ni‘met-i meserret ü istibşâr kılınup, ‘utekay-ı hazret-i Hılâfet-penâhî'den el-yevm Seferli Kethudâsı olan İslâm Ağa'da bu hıdmet-i seniyyeye liyâkat ü istihkak müşâhede olunmağla, yevm-i mezkûrda Silahdârlık câh-ı refî‘ine i‘tilâ ve Çukadâr Ağa bulunan Süleymân Ağa'nın bu sûretde Enderûn-ı hümâyûn'dan ihrâcı iktizâ eyleyüp, hall-i İlâhî  vuka‘unda, emeği mukabili nân-pâre va‘diyle gûş-i emeli müşennef ve Rikâbdâr Hâfız Mustafa Ağa mûmâ ileyhe halef olup, Dülbend Ağası Ahmed Ağa, Rikâbdâr ve Miftâh Ağası Hasan Ağa, Dülbend Ağalığı'yla kâm-kâr olup, Pîşgîr Ağası Sa‘îd Ağa, Ağa-yı Miftâh ve Mü’ezzin-başı Halîl Ağa, Pîşgîr Ağalığı'yla bâng-zed-i mahfil-i fevz ü felâh ve Hâne-i hâssa'dan Kul-oğlu Mehmed Ağa, Seferli Kethudâsı nasbı ile tertîb-sâz-ı mevkib-i inbisât u irtiyâh oldu.

* Metinde eklediğimiz bu ifade Sultan Selîm’in Nizam-ı Cedid’e dair hattının bir başka sûretinde yer almaktadır. Metnin akışına ve bütünlüğüne daha uygun olduğundan buraya alınmıştır. Bu hatt-ı hümâyûnun sûreti için bk.
