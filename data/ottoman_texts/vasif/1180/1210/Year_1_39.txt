İstîsâl-i ba‘zı gümrâhân
A‘yânlık iddi‘âsıyla Söğüd Kasabası'nda ser-ber-âverde-i şeka ve “Paşa Ağa” lakabıyla şöhret-nümâ olan “Îbrâhîm” nâm kimesnenin dil-rîş-i  zulm ü te‘addîsi olan fukarâ, Dîvân-ı ‘âlî'ye iştikâ ve vilâyet defterine vâfir şey tahmîlini ifâde ile istirdâd-ı zâ’id951 ve te’dîbini istid‘â etmişler idi. Merkumun cinâyet-i sâbıkasına nazaran vücûb-i izâlesi zâhir olduğundan, şükâta ser-rişte verilmeyüp, sûret-i zâhirde ihzârına emr-i ‘âlî ısdâr ve kaydı görülmek irâdesi hufyeten Anadolu Vâlîsi'ne iş‘âr olunup, müşârun ileyh tarafından cezâsı tertîb ve bu takrîb fukarây-ı kazâ tatyîb olundu.
Eşiddâ‘-i mültezimînden olup, mukaddemâ Atina mukata‘asına mâlik olan Hasekî ‘Ali kendü hâlinde olmayup, vardığı mahallerde fukarâyı ızrâr ve bâ-husûs Atina Mukata‘ası re‘âyâsını tecrîm ile vâfir mâl iddihâr eyleyüp, def‘-i bertîl ü rişvet ile şükâtını tard etdiremediği hâlde, ba‘zı husûn-ı menî‘aya ilticâ ile ihtifâ ve bir müddetden sonra hakkında tevakkud eden âteş-i gayzın sükûn u intıfâsını hiss ile kayd-ı istitârdan rehâ bulup, kemâ-fi'l-evvel mecbûl olduğu mefsedeti icrâ eyler idi.
Atina Mukata‘ası'nın bir hissesi Îrâd-ı Cedîd tarafında olup,  ber-vefk-ı nizâm merkumun hissesiyle beher sene tâliblerine ilzâm olunduğuna tehammül edemeyüp, bi'l-külliyye mukata‘anın zabtını nefsine tahsîs dâ‘iyesiyle o tarafda olan hevâdârlarını tahrîkden hâlî olmadığı bi't-teharrî tahkik olunup, mukata‘aya târî olan ihtilâli izâha ve fukarâyı müstemirrü'z-zuhûr olan cevr ü te‘addîsinden irâha maksadıyla izâlesi her tarafdan tasvîb vü teşvîk olunmağla, ru’yet-i hisâb sûretinde merkum Dîvân-ı ‘âlî'ye ihzâr olunup, Çavuş ma‘rifetiyle Îstanköy  Cezîresi'ne iclâ ve birkaç günden sonra cesedi rûhundan ihlâ olundu. Ve Arnabud tâyifesinden “Baltacı Velî” nâm kimesne dahi bir şahs-ı fettân olup, Arnabud paşalarına gâh Kapu Kethudâsı ve gâh itâre-i ahbâr ile hudûs-i erâcîfin mebde’ vü müntehâsı olduğuna binâ’en, ol dahi Bozca-ada'ya nefy ü teb‘îd ve müstehakk-ı kat‘-ı hablü'l-verîd kılındı.
