Nizâm-dâden-i mesârıf-ı zarûriyye-i Memâlik-i mahrûse
Kalem-rev-i hükûmet-i Şâhâne olan Memâlik-i vesî‘atü'l-mesâlik'de mazalle-nişîn-i hâb-ı râhat olan fukarâ vü zu‘afânın bir müddetden berü tesallut-ı zaleme vü cebâbire ile hâlleri perîşân ve mesârıf-ı zâyide ve tahmîlât-ı bilâ-fâ‘ide952 ile harmen-i iktidârları sûzân-ı nîrân-ı husrân olup, beher sâl gayr ez-mesârıf-ı zarûriyye vilâyet umûru ve a‘yâniyye nâmıyla iki defa defter ibrâz ve “Harc-ı Defter” ismiyle kudât ve nüvvâba hakku's-sükût ifrâz eylediklerinden gayri, kazâlarda müteneffis bulunan bî-insâfları dahi, dâ‘ire-i953 iştirâke idhâl ile zulm-i sarîh ve kadr-ı kabîha âgâz eyledikleriyçün, memâlik yevmen-fe-yevmen harâb ve intifây-ı mekâsib ile fukarâ a‘şâr-ı şer‘iyye edâsına bile kudret-yâb olmadıkları ma‘lûm-ı  Şehriyâr-ı menî‘ü'l-cenâb olup, bu zulm-i ‘âlem-sûzun dahi feyezân-ı nehr-i selsâl, ‘adâlet-i nasafetleriyle intıfâ-pezîr olması kat‘â matlûb-ı Tâc-dârî'leri olup, binâ‘en-‘alâ-zâlik bundan böyle senede iki def‘a kazâların mesârıf-ı sahîhası ta‘yîn-i mevâdd ile defter ve tevzî‘ olunup, altı ayda bir mümzâ sûreti Der-i devlet-medâr'a ‘arz u takdîm ve defterlerde mesârıf-ı mechûle tahkik eyledikde,  defteri imzâ eden hâkimden ve tevzî‘ eden a‘yân ve kazâ müte‘ayyinlerinden tahsîl ve fukarâya istirdâd ü teslîm olunacağı tasmîm olduğundan fazla o makule müzahrafât-ı dünyeviyyeye meyl ü rükûn ile fukarâyı sergerdân-ı tîh-i garâmet eden eşhâsın her biri eşedd-i siyâset ve te‘dîb ile mu‘âkab olacağları ve defâtire nezâret ve tehkih u tashîh-i mevâdd ile icrây-ı lâzime-i sadâkat eylemeleri bâbında Anadolu Defteri Nezâreti, Râsih Efendi'ye ve Rumeli, bi'l-münâsebe Yenişehirli Mustafa Beyefendi'ye ve Mora, ‘Osmân Efendi'ye ihâle olunduğundan mâ‘adâ, mesârıfın mikdâr u kemmiyyeti tahkik ve zâyid şey vaz‘ından hükkâm ve a‘yân ve sâyiri men‘ ü tazyîk mesâlihi içün her kazâda hademe-i954 devletden mücerrebü'l-etvâr bir âdem ikâmeti tasvîb ü ihtiyâr olunup, va‘d ü va‘îd ve teşdîd ü te‘kîdi şâmil, etrâfa fermânlar955 neşr ü irsâl ve tantana-i ‘adl ü nasafet târem-i çarh-ı esîre îsâl olundu.
