Sûret-i teftîş-i bî-kârân
Memâlik-i mahrûsede mütemekkin dehâkin ve ehl-i hirefin yerlü yerlerinde isrikrârlarıyla hars ü zirâ‘at ve kesb ü ticârete iştigâlleri, bâ‘is-i ‘imâr-ı memleket ve sebeb-i hasb ü refâhiyyet olduğundan gayri, hazîne-i Pâdişâhî'ye ‘âyid olan mu‘ayyenâtlarını vaktiyle edâya ve ashâb-ı emlâkın bilâ-terâhî  hâsılâtlarını îfâya ‘illet olup, ba‘zı eşhâs, tahsîl-i sühûlet-kâr956 efkârıyla zirâ‘at ve ticâretden firâr ve İstanbul'da ikamete karâr ile terk-i dâr u diyâr eylediklerinden, sekene-i Âsitâne-i sa‘âdet kaht u galâya dûçâr ve vükelây-ı devlet, celb-i erzâk zımnında mihen ü meşâkka giriftâr olduklarından gayri,  Hazîne-i hümâyûn'a ve emlâk ashâbına terettüb eden zarar, muhtâc-ı delîl ü nazar olmayup, murûr u ‘ubûr eyleyecekleri turuk u mesâlik her ne kadar sedd ü bend ve nakl-i hâne zımnında her çend icrây-ı takrî‘957 u gezend olunduysa dahi, bir tarafdan fürce-yâb-ı duhûl ve birer kûşede temekkün ile tezâhüm ü tezâyuka meşgul olurlar idi. Karîha-i sabîha-i Mülûkâne'den levha-pîrâ-yı zuhûr olan sâyir nizâmât-ı müstahsene gibi bu mâddenin dahi, hüsn-i kalıba ifrâğı ve o makule serserî geşt-i vâdî-yi batâlet olan eşhâsın hadd-i i‘tidâle iblâğı matlûb-ı hümâyûn olup, binâ‘en-‘alâ-zâlik fîmâ-ba‘d Âsitâne-i sa‘âdet ve muzâfâtına hâcegân-ı Dîvân-ı hümâyûn'dan birer mütebassır ve nîk ü bedi farka kadir kimseler ta‘yîn olunup, ma‘iyyetlerine taraf-ı Fetvâ-penâhî'den ve Ağa-kapusu'ndan zâbitler terfîk ve hânlar ve dükkânlar ve medâris ve zevâyâda sâkin olanlar ahadühümâ âhara kefîl olarak sebt-i defter ve bilâ-şugl ü ‘amel geşt eden derbederler ve küfelâsı olmayup, mechûlü'l-hâl kimseler ve lüzûmundan zâyid hammâl ve kayıkçı ve dükkân şâgirdleri temyîz ü tefrîk ve Gümrük emînleri ma‘rifetiyle memleketlerine irsâl olunup, me‘mûrların altı ayda bir me‘mûriyyetleri istînâfıyla pes-mânde ve mevcûdları deftere tatbîk olunmak râbıtası ahkâm ü tevsîk olunup, bu behâne ile yaramazı le‘alleten ibka ve ehl-i ‘ırzı mübtelây-ı cevr ü ezâ etmekden ittika etmeleri lâzım gelanlere tenbîh ü îsâ olundu. 
