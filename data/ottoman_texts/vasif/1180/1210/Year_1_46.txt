Muvaffak-şüden-i Şehriyâr-ı rub‘-meskûn be-nizâm-ı umûr-ı Donanma-yi hümâyûn
Sevâhil ü cezâyire mücâvir olan devletlerde tersâne binâsı ve merâkib ü sefâyin inşâsı, umûr-ı zarûriyye-i960 Saltanat'dan olduğuna binâ‘en, Devlet-i ebed-müddet dahi tavr-ı ‘asr üzere tersâne umûruna sarf-ı himmet edüp, tertîb-i cumû‘-i Levend ve inşây-ı süfün-i kûh-mânend ile tantana-i kadr ü şânını bülend edüp, kâffe-i levâzım-ı merâkib ve beher sene iktizâ eden revâtib ü mevâcib mahallerinden ta‘yîn ve niçe niçe gazâlar ile düşmen-i dîni gavta-hor-ı deryây-ı âh u enîn etmişidi. İmtidâd-ı vakt-i hazar ve inkıtâ‘-ı eyyâm-ı sefer sebebi ile Donanma-yi hümâyûn'a ‘adem-i ihtimâm ve bâ-husûs karîbü'l-‘ahdde Cezâyirli Hasan Paşa, niçe şühûr u a‘vâm riyâset-i esâtîl ile bekâm olup, cevâyiz ü rişâ ve şefâ‘at ü ilticâ ile beylikleri bey‘-i men-yezîd ve erbâb-ı istihkakı  vusûl-i matlabdan nâ-ümmîd eyleyüp, o makule kapudanlar dahi sedd-i sülme-i ihtiyâç ve nakden verdikleri câyizeyi ihrâc içün beher sâl vâfir mâl ile istihsâl olunan  mühimmât ve donanmayı nehb ü târâc ve behâsını hemyân-ı hıyânetlerine vaz‘ u idrâc eylediklerinden fazla, neferâta tahsîs olunan ta‘yînâtı tenkıs ve hâsılını nefislerine tahlîs eylediklerinden, Donanma-yi hümâyûn'a za‘f târî ve neferâtına ser-te-ser fütûr sârî olup, bu esbâb ile pîrâmen-i devletde istâde-i kemîn-gâh-ı fursat olan a‘dâ ile mukavemet, hâric-i yârây-ı istitâ‘at ve belki bu ‘acz ü rehâvet, galeyân-ı dîg-i fesâd u tama‘larına ‘illet olacağı cezmen ma‘lûm-ı Pâdişâh-ı İskender-sîret olmağla, a‘zam-ı umûr-ı devletden olan işbu donanma maslahatı dahi, ittifâk-ı erkân-ı devlet ile pezîrufte-i hüsn-i nizâm ve ‘ale'l-ıtlâk teksîr-i mevâcib ü erzâk ile râbıta-bend-i istihkâm olması iltizâm olunup, cenâb-ı hazret-i Hakk, Şehriyâr-ı cemîlü'l-âsârı bu bâbda dahi muvaffak edüp, Donanma-yi hümâyûn ahsen-i nesak üzere tanzîm ve ru‘esâ ve neferâta resmi harb-i deryâ fürû‘ ve usûlüyle ta‘lîm olunup, şurût-ı mukarreresi ma‘lûm-ı erbâb-ı hads ü yakın olmak içün ruhsâre-i sahâyif-i vekayi‘-i ârâyiş-kârı kalem-i erjeng-i sanâyi‘ ile tezyîn kılındı.

◊ 1 Rebî‘ulevvel 1210 = 15 Eylül-14 Ekim 1795.

◊ ◊ 1 Ramazân 1211 = 28 Şubat 1798 Salı.
