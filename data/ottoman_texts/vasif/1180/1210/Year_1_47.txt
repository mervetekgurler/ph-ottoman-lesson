Sûret-i nizâm-ı Donanma-yi hümâyûn
‘An-asl Kapudâne-i hümâyûn'un üç bin üç yüz otuz üç guruş kırk akça sâlyâne-i kadîmi olup, bu mikdâr meblağ ile idâre-i umûr edemeyeceği zâhir olduğundan, dâ‘imâ cebr-i noksân fikriyle muztarib ve bi'z-zarûre hılâf-ı rızâ hareketi mürtekib olup, merkümu ve sâyir kapudanları  terfîh-i sû‘-i ‘amelden müctenib olmalarını zımnen hükm ü tenbîh olmağla, binâ‘en-‘alâ-zâlik Kapudâne'nin sâlyânesi yedi bin beş yüz guruşa ve kezâlik Patrona'nın iki bin üç yüz yetmiş beş guruş kadîm-i sâlyânesiyle Lîmân Re‘îsi'nin iki bin guruş sâlyânesi ber-vech-i müsâvât  altışar bin guruşa ve Riyâle'nin bin sekiz yüz yetmiş beş guruş sâlyânesi, beş bin guruşa ve Üç Enbârlu Kapudanı'nın beş yüz guruş sâlyânesi, bin beş yüz guruşa ve Kapudâne961 Kapudanı'nın sekiz yüz otuz üç guruş sâlyânesi, iki bin dört yüz otuz üç guruşa iblâğ olunup, seferber olan sefâyinin ‘ale's-seviyye biner guruş kadîm sâlyâneleri olmağla, bu cümleden elli beş ve elli üç zirâ‘ kalyonlara râkib olanların sâlyâneleri ikişer bin sekizer yüz guruşa ve elli bir ve kırk yedi zirâ‘ kalyonlara râkib olanların sâlyâneleri ikişer bin altışar yüz guruşa ve kırk beş ve kırk üç ve kırk bir zirâ‘ kalyonlara râkib olanların sâlyâneleri ikişer bin üçer yüz guruşa ve elli bir ve kırk yedi ve kırk962 beş zirâ‘ fırkateynlere râkib olanların sâlyâneleri bin sekiz yüz ellişer guruşa ve kırk üçden otuz zirâ‘a dek fırkateyn ve şehtiyye ve sâyire râkib olanların sâlyâneleri bin altışar yüz guruşa iblâğ olundu.
Seferber olan mülâzım kapudanlarının ‘umûmen ikişer yüz otuz altışar guruş kadîm sâlyâneleri olup, bunların dahi ber-vech-i ta‘dîl sâlyâneleri teksîr ve tebdîl lâzım gelmekle, Kapudâne-i hümâyûn'da olan Mülâzım-ı Evvel'e bin iki yüz elli guruş ve Sânî'ye ve Patrona'nın Mülâzımı'na bin ikişer yüz guruş ve Riyâle Mülâzımı'na bin yüz elli guruş  ve sâyir mülâzımlara râkib oldukları sefîne kapudanlarının sülüs sâlyâneleri ne mikdâr ise sülüs hisâbıyla cânib-i mîrîden başkaca sâlyâne tahsîs olundu. Ve tersânede mânde ve merbût sefâyin-i hümâyûnun süvârî kapudanları ‘an-asl ikişer yüz doksan beşer guruş ve mülâzımları yüz yetmiş yedişer guruş sâlyâne ile  tekeffüf eylediklerinden, hâlleri muztarib ü perîşân ve lede'l-iktizâ bir maslahata yaramayacağları nümâyân olup, bunlar dahi sefînelerini ‘ale'd-devâm idâre şartıyla seferberlikleri hâlinde ‘ale't-tertîb verilecek saliyânenin nısfı mikdârı sâlyâne ile hâllerine nizâm ve sancak kapudanları ve Lîmân Re‘îsi ve Üç Enbârlı ve süvârî kapudanlardan ‘alıl ü ihtiyâr ve hıdmet-i lâzime edâsında bî-iktidâr olanlara seferber oldukları hâlde tertîb olunan sâlyânenin sülüsü ve mülâzımlardan ise nısfı ile teka‘üd tecvîz olunup, Kapudâne ve Patrona ve Riyâle ve Lîmân Re‘îsi'nin fevti ve yâhûd bir cünha ile ‘azl ü nasbı vukû‘unda Deryâ Kapudanı bulunan vüzerây-ı ‘izâm ve müstehakk u lâyıkını ‘alâ mâ-cera'l-‘âde, Bâb-ı ‘âlî'ye bâ-takrîr ifâde eyledikden sonra, nasbı câyiz ola. Ve sâyir Donanma-yi hümâyûn sefinelerinden kalyon ve fırkateyn ve şehtiyye kapudanlarından birinin irkâbı ve yâhûd seferber olması muktezî oldukda, sancak kapudanları ve Lîmân Re‘îsi ittifâkıyla süvârî kapudanlarından fenninde mâhir ve idâre-i sefineye kadir kimse tahsîs olunup, zikr olunan sefîneye lâzım gelan Mülâzım Kapudan dahi, bu şurûtuyla963 intihâb ve Bâb-ı ‘âlî'ye ba‘de  't-takrîr ta‘yîn ü intisâb oluna. Ve süvârî olacak kapudanların mücerred istihkak u liyâkat ve fenninde964 mehâretine nazar olunup, şefâ‘at ü rişvet ve cevâyiz ü ‘ubûdiyyet ile nasbları vechen mine'l-vücûh tecvîz olunmaya. Ve kapudanlara bâlâda tahrîr olunduğu vech üzere bâliğan-mâ-belağ tertîb-i idrârât olunup, ihtiyâc-ı irtikâbdan vâreste kılınmış olmalarıyla, anlar dahi râkib oldukları sefînenin kassâb ve kahve ve bunlara müşâbih hıdmetleri, sâbıkı gibi bey‘-i men-yezîd eylemeyüp,  sefînenin gediklülerinden müstehakk olanlara akçasın tahsîs eyleyeler. Etmedikleri takdîrde te‘dîb olunmak ve cünhaları olmadıkça bilâ-mûcib ‘azl ü tenzîl olunmayup, sefîneleri seferber oldukda, ma‘an ‘azîmet ve tersâneade kaldıkda, tersâneden ve sefînesine nezâretden münfekk olmamak ve her bir Süvârî Kapudan ‘azîmet ü ‘avdet eyledikde, me‘mûrlar mübâşeretiyle sefîneleri yoklanup, mühimmâtın kemmiyyet ü keyfiyyeti tahkik ve masrûf u köhne zâhire ihrâc olunup, masraf kayd olunmak ve ‘azîmetlerinde pirinç ve mercimek ve zeyt yağı ve beksemâd zîrde şart olunacak vechile verilecek olmağla, neferâtından ba‘zıları fevt ve yâhûd firâr, hâsılı bir sûretle noksân olmaları vâki‘ olur ise, tersâneye vürûdlarında me‘mûrlar yoklanup, neferât-ı nâkısanın girü kalan zahîresini hisâbıyla mîrîye istirdâd ve izâ‘a ve bey‘ sûreti tahkik olunur ise, haklarında şart kılınan va‘îd icrâ olunmak ve mânde sefîne kapudanlarının ma‘iyyetlerine me‘mûr kılınacak mikdâr-ı kifâye gediklüsüyle külle yevm sefînesinde mevcûd olup, mühimmâtını muhâfaza ve sefînesini  tîmâr edüp, ‘aksi üzere hareket edüp, bilâ-‘özr sefînesine gelmamek ve yâhûd neferâtını tenkis ve mevâcib ve me‘kûlât-ı neferâta hîle eyler ise, ba‘de't-tahkik sefineden ihrâc u teb‘îd ve cünhasına göre te’dîbde teşdîd olunmak ve bu makule cünhaya cesâret edenleri sancak kapudanları ihbâr edüp, ‘adem-i ihbâr ile âhardan tashîh olunduğu takdîrde bunlar dahi müttehem olup, haklarında te‘dîbât icrâ olunmak ve yerine cümlenin ittifakıyla965 ve kapudan paşaların re‘y ü irâdeleriyle Mülâzım kapudanlardan biri  nasb ve mahlûl vukü‘unda dahi bu veçhile sûret verilmek ve icrây-ı te’dîbde müsâmaha olunur ise, müşârun ileyhim mu‘âteb olmak ve münhall olan Mülâzım Kapudanlık eben-‘an-ceddin tersânede hıdmeti mesbûk olan müsta‘idlere verilüp, bu silsile ve nizâm ‘ale'd-devâm cârî olmak ve ecânibden fenn-i deryâda mâhir ve derece-i istihkakı zâhir olanlara şart-ı mugayeret ‘illeti îrâd olunmayup, ehliyyet-i ‘illet tevcîh olmak kaydıyla o makülelere kapudanlık verilmek ve seferber olanlar ‘avdetlerinde sefînesinin top ve gomana ve bâd-bân ve sâyir ihrâc ve tesviyesi mu‘tâd olan mühimmâtını bi-cümletihâ neferâta nakl ve mahalline vaz‘ etdirmedikce, çuvalda olan ‘ûlûfelerini vermemek ve ‘ulûfe-i neferât tahrîr-i evvele tatbîk ile yoklanup, neferât-ı nâkısanın çuvalda olan ‘ulûfeleri mîrîye redd olunmak ve irâdesiyle nefer ve gediklü âhar sefîneye gediklü ve yâhûd nefer olmak ister ise kapudanı kabûl etmeyüp,  meğer kapudanı bir gediklüsünden hoşnûd olmayup tard eyler ise, kapudanın izniyle âhar sefîne kapudanı kabûl eyleye. Ve süvârî kapudanlarından üslûb-i tersâneye vâkıf ve san‘at-ı kırâ‘at ü kitâbete ‘ârif olup, müceddeden techîz-i sefîneye kadir, müstakim ve mütebassır bir kimse Lîmân Re’îsi olup, bi'l-cümle mesârıf-ı tersâne, Emîn-i Tersâne ma‘rifetiyle mûmâ ileyhin tezkiresiyle ru‘yet olunup, ferazâ bir geminin gomanası ve âlât-ı sâyiresi köhne vü fersûde olduğunu ve yâhûd denizde kat‘ olunduğunu kapudanı ihbâr eyledikde, mûmâ ileyhimâ mu‘âyene ve sıhhati sefîne gediklülerinden tahkik olundukda, köhnesi tebdîl ve maktû‘u bu‘dü'l-mesâha lüzûmu mikdârı i‘tâ ve ziyâde vermekden ittika olunmak ve bu mâddede dahi  şevâ’ib-i hiyel hiss olunur ise, cesâret edenler hakkında te’dîbât-ı lâyıka icrâ oluna. Ve süfün-i mezkûrenin bâd-bânlarından biri köhne idüğini kapudanı ihbâr eyledikde, mûmâ ileyhimâ nazar edüp, köhne denilan bâd-bânın birkaç yaprağını ta‘mîr ile isti‘mâl mümkin olursa, ol mikdârı ta‘mîr olunup, isti‘mâli966 ta‘mîr ile kabil olmazsa tecdîd ve ‘atîki bir mahalle sarf olunmak içün hıfz oluna. Ve her geminin gomana ve âlâtı kaç kantâr ve kaç kulaç olduğu mahdûd ve tecdîdi muktezî olan yelkene ne mikdâr kirpâs sarf olunacağı ‘an-asl ma‘lûm olmağla, kaç yaprak ve ne mikdâr kirpâs lâzım gelürse verilüp, ta‘mîr ü tecdîd olunana mûmâ ileyhimâ nazar eyleye. Sarf olunan mühimmât hadd-i mu‘ayyenden ziyâde ise kusûru kapudandan mütâlebe ve ahz ve şikâyetlerine ve bî-vech ‘özr ü behânelerine sem‘-i i‘tibâr havâle olunmaya. Ve neferât  içün i‘tâsı fermân olunan ürz ve mercimek beher kîlesinde ikişer vakıyye ve dahi ziyâde noksân verildiğini kapudanlar inhâ ve bu husûsun dahi hüsn-i nizâma rabtını istid‘â etmeleriyle, fîmâ-ba‘d Kapudân-ı deryâ bulunan vüzerây-ı ‘izâm hazerâtı taraflarından bir mu‘temed âdem ta‘yin ve Dîvân tezkiresi'yle Kantâr Emîni tarafından bir müstakim Kantârcı tahsîs olunup, hakk u ‘adl üzere vezn ve çuval ü zenbîl tarâların ihrâc ve gemilerin Vekîl-harc ve hocalarına teslîm ve her kîlede bir vakıyye noksâna kapudanlar râzî olduklarına binâ‘en, ziyâde mütâlebe olunmamak ve ta‘yîn olunan Kantârcı'nın veznini müdâfa‘a murâd eylediklerinde Kapudan Paşa takrîriyle Bâb-ı ‘âlî'ye inhâ ve müdâfa‘a teklîfleri men‘ olunmak üzere mahalline kayd ve Matbah-ı ‘âmire Emîni tarafına ‘ilm ü haber i‘tâ olunmak  ve neferât-ı merkume içün Tersâne-i ‘âmire Yağcı-başısı tarafından verilan revgan-ı zeytin yüz vakıyyede yedi vakıyye noksân verilmesi mukaddemâ bi't-terâzî karâr-gîr olmuşiken, yağcı-başılar ‘adem-i kanâ‘atla dahi noksân teklîf ve revgan derûnuna ba‘zı şey karışdırmak hîlesine tesaddî eyledikleri ta‘rîf olunmağla, bundan böyle revgan-ı zeytin dahi müşârun ileyhim taraflarından ta‘yîn olunan Mu‘temed ma‘rifetiyle ve Mîrî Kantârcısı yediyle vezn olunarak kapudanların ta‘yîn eyleyecekleri Hâce ve vekîl-harclarına tulûm tarâları ihrâcından sonra, sâf ü bî-gışş teslîm olundukda, mukaddemâ karâr verildiği üzere yüzde yedi kıyye noksân verilüp,  ziyâde kat‘ olunmamak ve eğer bu tertîbin hılâfı üzere Yağcı-başı967 hareket eyler ise, müşârun ileyhim taraflarından inhâ ve te‘dîbi icrâ olunmak üzere mahalline kayd ve Yağcı-başı'ya ‘ilm ü haber verilmek ve Kalyonlar Ser-habbâzı ma‘rifetiyle tabh ve Donanma-yi hümâyûn'a i‘tâ olunan beksemâd dahi, ürz ve mercimek gibi müşârun ileyhim hazerâtı taraflarından mu‘temed âdem ma‘rifetiyle müstakim Kantârcı'ya vezn ve çuval ve tarâları ihrâc ve temâmca verilüp, noksân teklîf olunmamak ve kapudanlar seferber oldukları hâlde kendülere mu‘ayyen olan evlâd esâmîlerinin beksemâdlarını hânelerine nân-ı ‘azîz ve dakik verilmek üzere tevkif ve kendüleri gemilerde nefer beksemâdından geçindikleri tahkik olunmağla, fîmâ-ba‘d evlâd esâmîlerinin beksemâdlarını gemilerinde kendüleri ekl eylemek üzere ahz edüp, tevkif etmeyeler. Fekat seferberliklerinde mu‘ayyen olan beksemâdları mahalli terkin ile verilmeyüp, hazarlarında mu‘tâd olan nânları kat‘ olunmamak ve bu nizâmdan sonra noksân verildiği tehakkuk968 ederse, te‘dîb olunacağı tasrîhiyle Ser-habbâzı'na  ‘ilm ü haber verilmek ve zehâyiri mahallerinden ve barutu Bârût-hâne-i ‘âmire'den nakle lâzım gelan ücret-i ma‘ûneyi kapudanlar ‘an-asl kîselerinden vermekle zararları müte‘ayyen olmağla, fîmâ-ba‘d kethudâları ma‘rifetiyle zahîreye vâfî ma‘ûne ve barut nakliyçün At Kayığı, Dîvân tezkireleriyle ta‘yîn ve ücretleri cânib-i mîrîden verilmek ve Donanma-yi hümâyûn kalyonlarının gerek süvârî ve mülâzım kapudanlıkları ve gerek medâr-ı me‘âş1 ve edevât ü mühimmâtın muhâfazası ber-vech-i muharrer  taht-ı râbıtaya969 idhâl970 olundukdan sonra, bi'l-cümle sefâyinin gayr ez-neferât temâmen gediklü ve zâbitleri dahi tertîb ve sayf ü şitâ ve subh u mesâ hıdmet-i lâzimelerinde ‘ale'd-devâm başı bağlu olmak üzere tanzîm lâzım gelüp, iltihâk-ı efkâr-ı ricâl-i Tersâne ile anlara dahi şöyle nizâm verilmişdir ki, Donanma-yi hümâyûn kalyonları evvel-behârda techîz ü ihrâc ve neferât ve zâbitânı seferber olduklarında, Kalyonlar Rûznâmçesi'nde mukayyed olduğu vech üzere ‘ale'l-‘umûm dörder kıst mevâcibleri ve altışar aylık ta‘yînâtları i‘tâ olunagelüp, ancak rûz-i Kasım hulûlünde donanma ‘avdeti mu‘tâd olmağın, bu sûretde müddet-i nehzat ve ‘avdetleri altı mâh iken bir senelik mevâcib aldıkları ve ba‘de'l-‘avd gediklü ve neferât, vilâyetlerine rücû‘ eyledikleri cümlenin ma‘lûmu olup, fîmâ-ba‘d işbu gediklüler ‘ale'd-devâm sefer ü hazarda hıdmet-i lâzimelerin kâmilen bir sene ru‘yet ve muktezây-ı fenleri üzere te‘allüm ve ta‘lîm ile lede'l-iktizâ her sefînede gediklü ve zâbitân bulunmak ve yevmen-fe-yevmen Kalyoncu Ocağı ve Donanma-yi hümâyûn ma‘mûr olmak içün iki yüz [yedi] senesi Cumâdelulâsı'nda^ bi'l-cümle kalyonlar ve işe yarar fırkateynlerin tâm gediklüsü defter etdirildikde,  üç bin kadar zâbitâna resîde olmağla, bunların içinden Baş Re‘îs ve Yelkenci ve ikinci ve üçüncü re‘îsler ve Gemi Ağası ve Topçu-başı misilllü, ya‘nî otuz akçadan ziyâde yevmiyyelüsüne sülüs ve otuz akçalusuna ve dahi aşağısına nısf mevâcib zamm u izâfe olunmak ve yevmiyye-i kadîme  -lerine halel gelmamek içün ziyâde-i mezkûreye zamm i‘tibâr olunmayup, gerek seferber ve gerek mânde merbût olan sefâyin takımına ve Donanma-yi hümâyûn'un hîn-i ‘azîmetinde ber-mu‘tâd verile gelan mevâcibleri gûyâ rûz-i Hızır'dan971 rûz-i Kasım'a değin i‘tibâr olunmuş gibi i‘tâ olunmak ve zamâyim-i merkûme Donanma-yi hümâyûn ‘avdetinde, rûz-i Hızır'dan rûz-i Kasım'a değin “Me‘âş-i Şitâ’iyye” ta‘bîri, Kalyonlar Rûznâmçesi icmâlinde mastûr ve —Kış ‘Ulûfesi” nâmı elsine-i nâsda mezkûr olarak sâlifü'l-beyân zamîmenin icmâli tekrâr tanzîm ve Kasım'dan yirmi otuz gün sonra sergi ferşiyle tevzî‘ olunup, nısfı neferâta i‘tâ ve nısfı çuvala vaz‘ ve ba‘dehû Mart hulûlünde çuvala vaz‘ olunan nısf-ı bâkı dahi yine sergi ferşiyle972 neferâta verilüp, içinden mahlûl zuhûr ederse, bâz-be-hazîne kılınmak ve yine şitâ’iyye olmak üzere altı aylık ta‘yînleri dahi ‘aynen verilmek ve bir geminin Topçu-başısı mahlûlünde ikincisi ehil ise ana, değil ise sudagabolardan top atmakda mütefennin ve mehâreti zâhir olana yine sancak kapudanları ittifâkıyla verilmek973 ve'l-hâsıl gedik mahlûlünde mâ-dâme o sefînede gediğe müstehakk âdem bulunur [ise] imtihândan sonra ana verilüp, hâricdeki geminin gediklüsünden tefrîk olunmayup, hîn-i nasbda mehâret ve istihkaka mürâ‘ât ü iltizâm ile nâ-ehle tevcîhden mücânebet oluna. Ve Donanma-yi hümâyûn'da mesbûku'l-hıdme olan emekdâr ve ihtiyâr olup, ‘amel-mânde olan  gediklüye ‘ulûfesinin sülüsânı ve hazarda hıdmet eder iken sukut ve gayri âfet ile ‘amel-mânde olanlara yevmiyye-i kadîmesi ve muhârebede mecrûh olanlara  ma‘a-zamm yevmiyyesi kadar gümrüklerden teka‘üd vazîfesi ihsân olunmak ve bu ‘inâyetden sonra kapudanları dahi gediklülerine hıdmet-i lâzimelerin ru‘yetde kusûr ederler ise, mu‘âhaze vü te‘dîb olunmak ve işbu gediklülerin bin iki yüz yedi senesi rûz-i Kasım'ından i‘tibâr ile tahrîrlerine şurû‘ olunup, mukaddemce beyân olunduğu vech üzere lâzım gelan kış ‘ulûfeleri ve ‘aynî ta‘yinâtları verilmek üzere tanzîm ve nizâm-ı mezkûr Baş-muhâsebe'ye kayd ve Kalyonlar Rûznamçesi'ne ‘ilm ü haberi verildi.
Ve Tersâne-i ‘âmire'nin fi'l-asl mü‘esses olan umûr-ı nizâmiyyesi refte refte halel-pezîr olmuşiken, ‘asr-ı bâhirü'n-nasr-ı Şehriyârî'de hüsn-i himmet ve sıdk-ı niyyet ve ‘azîmet-i Husrevâne'leriyle muhtell olmuş ve nizâm-ı asliyyesinden çıkmış umûr-ı donanma, vaz‘-ı kadîmden ahsen-i sûret ile nizâm-pezîr olup, süfün-i hümâyûnun mücehhez ü hâzır tevakkufları ve mühimmât ve levâzımının bir hılâli zâyi‘ ü telef olmayarak muhâfazasında ricâl-i Tersâne ve kapudânânın974 sa‘y ü ihtimâmları nâ-güncây-ı havsala-i ta‘bîr olup, az vakitde bu nizâm ve râbıtaya bendi ve ba‘de'n-nizâm müstekarr olmasının sebebi, gerek sancak kapudanları ve gerek sâyir süvârî ve mülâzimîn fi'l-asl sâlyâne ve me‘âş-ı cüz‘î ile müstahdem ve idâre-i umûrda zahmet-keş ve beste-dem olmuşlar iken, birer mikdâr me‘âş zammıyla refâh-ı hâllerine himmet olunduğundan, bunlar dahi muhâfaza-i mühimmât sebebi ile mîrîye birkaç kat hıdmet ve umûr-ı lâzimelerini hulûs-ı kalb ile ru‘yete teşmîr-i dâmen-i gayret etmişler ise dahi, ma‘a'z-zamm me‘âşları  vakt ü hâle göre kalîl ve kemâl-i şevk ve sadâkatlerine tâziyâne olmak içün bir nev‘ ihsâna dahi mazhar olmaları mahz-ı lutf-i cezîl olduğunu Kapudân-ı deryâ Vezîr Hüseyin Paşa hazretleri takrîr ve mûmâ ileyhime cânib-i mîrîden birer mikdâr ta‘yînât tertîb buyurulmasını tezkîr etmekle, Kapudâne'ye yevmiyye beş kıyye975 lahm-ı ganem ve dört kıyye ürz ve iki buçuk kıyye revgan-ı sâde ve Patrona'ya dört kıyye lahm ve üç976 kıyye ürz ve iki kıyye revgan-ı sâde ve Lîmân Re‘îsi'ne ve Riyâle'ye dörder kıyye lahm-ı ganem ve üç977 kıyye ürz ve ikişer kıyye revgan-ı sâde ve sâyir süvârî olan kapudanlara ‘ale's-seviyye ikişer kıyye lahm-ı ganem ve birer buçuk kıyye ürz ve birer kıyye revgan-ı sâde ve mülâzım kapudanlara dahi ‘ale's-seviyye birer buçuk kıyye lahm-ı ganem ve birer kıyye ürz ve nısf kıyye revgan-ı sâde tertîb ve defterlerini takdîm etmekle, Lîmân Re‘îsi'yle dört sancak kapudanları ve kırk bir nefer süvârî ve otuz dokuz nefer mülâzım kapudanları ki, cem‘an seksan dört nefer kapudanlara minvâl-i muharrer üzere verilecek ta‘yînâtın behâları kırk altı bin üc yüz yetmiş dört guruşa bâliğ olduğu Baş-muhâsebe'den der-kenâr ve hisâb olunmağla, istid‘â olunan ta‘yînâta istihkakları ve yevmen-fe-yevmen bu sebeble şevk u hâhişleri tezâyüd bulacağı ‘atebe-i felek-mertebe-i Cihân-dârî'ye978 ‘arz olunup: —Takrîr mûcebince tanzîm oluna” deyü hatt-ı şerîf şeref-bahş-ı sudûr olmağla, ol mikdâr ta‘yînâtın verilmesi karâr-gîr olup, süvârî kapudanlarının fevt ve yâhûd töhmet-i taksîr ile ‘azilleri vuku‘unda ta‘yînâtları birbirine geçmamek içün kapudanların ism ü şöhretleri tasrîhiyle iktizâ eden ta‘yînâtları iki yüz dokuz senesi Saferü'l-hayrının gurresinden^ i‘tibâr ile979 beher mâh Kalyonlar Rûznâmçesi'den tezkire alınup, ol tezkire mûcebince  iktizâ eden lahm, beher yevm Kassâb-başı Ağa tarafından ve ürz ve revgan-ı sâde Matbah Emîni tarafından ‘aynen ve temâmen verilüp, rûznâmçe beher mâh sûret olunup, hisâblarına mahsûb olunmak ve Kalyonlar Halîfesi980 olanlar tezkire içün kapudanlardan harc mutâlebe etmamek üzere zikr olunan ta‘yînât mâddesi dahi usûl ü fürû‘uyla nizâm bulup, mahalline kayd olundu.
Ve top enbârı ve güverte, neferâtın mahall-i ârâmı ve esbâb-ı harbiyyenin karar-gâh u makamı olup, işbu iki mahall kesîrü'l-‘aded su varulleri ve kumanya sandıkları ve sâyir eşyâ ile memlû olup, topların tahrîk ü i‘mâli içün iki sâ‘at sa‘y ile tahliyesi ancak mümkin olacağından başka, zahîrelerini müte’ehhilîn hânelerine bırağup, müte’ehhil olmayanlar lâzime-i tabh olan revgan tedârükünden ‘âciz olmalarıyla bi'z-zarûre fürûht ve müddet-i seferinde beksemâd-ı huşk ile te‘ayyüş ve hastalığı mûcib olarak ekseri telef ve muktedir olanları altı aylık kumanyalarını iddihâr ve tabh-ı ta‘âm içün zevâyây-ı sefînede malta ocağları tedârüküyle mahall-be-mahall îkâd-ı nâr eyledikleri, tevâtür-yâb-ı iştihâr olup, bir sefînede o mikdâr âteşin vücûdu müstelzim-i mahzûr ve ta‘âm mâddesine bir sûret verilmekle981 mazarrat-ı nârdan selâmet-i fikr min-ehemmi'l-umûr olduğundan gayri, tabh-ı ta‘âm ile tefâzul meslûbü'l-iktidâr olanlara mûcib-i hârî vü züll olup, ta‘âm mâddesinde tesâvî sûretini bulmak dahi lâzım gelmekle, neferât-ı mezkûreye i‘tâsı mu‘tâd olan ürz ve mercimek ve revgan-ı zeyt yedlerine verilmeyüp, Cum‘a ve İsneyn giceleri ahşâm ta‘âmı olmak üzere pilav ve eyyâm-ı sâyirede şurba tabh ve tevzî‘ ve kuşluk ta‘âmı olmak üzere birer zeytûn salatası verilmek  eğerçi karâr-gîr-i nizâm oldu. Ancak ürz ve mercimek ve revgan-ı zeyt kifâyet eylediği sûretde pilav ve şurbaya muktezî revgan-ı sâde ve hatab ve levâzım-ı sâyire tahkıkan bilinemeyüp, iki yüz sekiz senesinde Kapudan Paşa hazretlerinin râkib olacağları yedi yüz nefer takımlı “Bahr-i Zafer” nâm kalyon ve cedîden tenzîl olunan “Hümây-ı Zafer” nâm firkateynde tecribe ve kıyâs olunmağla tevkif ve ba‘dehû icrâsına himmet olunmak ve kalyon ve fırkateynlerde etrâfı ve zîr u bâlâsı tîmûr mahfazalu türâb ile memzûc ve muhkem ocak yapdırılmak husûsu, ‘atebe-i ‘ulyây-ı Mülükâne'ye ‘arz olunup, müsâ‘ade-i hümâyûna makrûn olmağla, zikr olunan iki sefîne neferâtının ta‘yînât-ı mu‘ayyenelerinden başka beher neferine üç buçuk vakıyye yüz yetmiş beş dirhemden cem‘an dört bin üç yüz otuz bir vakıyye revgan-ı sâde ve beher neferine yevmiyye kırk dirhemden cem‘an on dokuz bin dört yüz yetmiş vakıyye zeytûn ve beher neferine yevmiyye onar dirhemden cem‘an dört bin sekiz yüz altmış yedi buçuk vakıyye sirke ve beher neferine yevmiyye yirmişer dirhemden cem‘an dokuz bin yedi yüz otuz beş vakıyye soğan ber-vech-i tahmîn Matbah-ı ‘âmîre'den verilmişidi.
Müşârun ileyh hazretleri Ak-deniz'den ‘avdet buyurduklarında, ol mikdâr zehâyirin altı mâh vefâ eyleyeceğini inhâ etmeleriyle, sene-i âtiyede seferber olacak sefâyinden ocak tanzîm olunan dört kıt‘a sefâyin neferâtına ve fîmâ-ba‘d ocak ihdâs olunan sefâyin neferâtına altı aylık me‘kûlât olmak üzere üç buçuk vakıyye yüz yetmiş beş dirhem revgan-ı sâde ve on yedi buçuk vakıyye seksan dirhem zeytûn ve sekiz buçuk vakıyye yüz kırk dirhem soğan ve dört vakıyye yüz yetmiş dirhem sirke ve iki vakıyye seksan beş dirhem tuz ve kebîr kalyonlara üç ve vasata bir buçuk ve sagıre bir  çekî hatab verilmek  ve ‘avdetlerinde müddet-i seferleri altı mâhdan noksân olursa kısta'l-yevm hisâbı üzere bakıyyesi girü teslîm olunmak ve her bir sefînede pilav ve şurba tabh eyleyecek bir nefer aşçı-başıya yevmiyye altmış akça icmâllüsüne idhâl ve sefîne yoldaşlarından ma‘iyyetinde istihdâm olunacak on nefer yamaklarına sefîneleri mahlûlâtından onar guruş bahşiş i‘tâ olunmak üzere iki yüz dokuz senesi Zilka‘de'sinde^ Baş-muhâsebe'ye kayd ve Kalyonlar Rûznâmçesi'ne ‘ilm ü haberi i‘tâ olunduğu ve Tersâne-i ‘âmire sergisinde verile gelan mevâcib, şurût-ı mu‘teberesiyle tevzî‘ olunmadığından mîrîye hasâret terettüb edüp, me‘mûrlardan Kalyonlar Baş Halîfesi Ahmed Efendi Kıbrıs'a iclâ ve Baş-muhâsebe'den me‘mûr Fihris Kâtibi ‘azl ve fîmâ-ba‘d bahreyne ihrâc olunacak982 sagır ü kebîr Donanma-yi hümâyûn sefâyininin zâbitân ve neferâtının mevâcib ve sâlyâneleri tevzî‘inde evvelâ emr-i ‘âliyle Kalyonlar Rûznâmçesi'ne havâle ve lede't-tahkîk yevmiyye-i sâbıkalarına tatbîk olunup, zâbitân ve neferâtı ve mikdâr-ı ‘ulûfeleri ma‘lûm olarak başka başka983 hisâb ve Kalyonlar Kâtibi bulunanların mührüyle memhûr sahîh icmâli tertîb ve Baş-muhâsebe'den dahi icmâl-i mezkûr ba‘de'l-hisâb iktizâ eden meblağın fihris defteri vürûdunda tezkiresi verilmek şartıyla tevzî‘a mübâşeret olunmak içün bâ-tahlîs sudûr edecek fermân-ı ‘âlî Hazîne-i ‘âmire sergisinde hıfz olunup, Baş-muhâsebe'den me‘mûr Fihris Kâtibi ve hulefây-i sâyire huzûrunda tevzî‘ olunup, ba‘de't-tekmîl zâbitân ve aylakçiyân ve neferât ve mîrî üserâsı ve Kapudan sâlyâneleri ‘ale'l-infirâd Kalyonlar Kâtibi mührüyle memhûr fihris defteri takdîm olunmak ve defter-i mezkûrun sıhhati bilinmek içün  ba‘de't-tatbîk bâ-telhîs ve fermân-ı ‘âlî tezkiresi verilmek ve her ne kadar müsta‘cel olursa dahi, yalnız Kalyonlar Rûznâmçesi der-kenârı ve defteriyle ve mücerred takrîr ile zinhâr tezkiresi verilmemek ve sehven: —Tezkiresi verile” deyü buyurulur ise, Fihris Kâtibi ifâde vü âgâh etmek ve'l-hâsıl mevâcibe dâyir cüz‘î ve küllî mebâliğ i‘tâsı Fihris Kâtibi vücûduna münhasır olup, mikdâr-ı tevzî‘ dahi defterine tatbîk olunmadıkça tezkiresi verilmemek husûsu şart kılınmak ve Kapudan ve neferâtın zehâyiri dahi Fihris Defteri'yle bi'l-mu‘âyene tatbîk olunmadıkça sûretleri verilmemek ve fihris defterlerinden zâyid tertîb ve icmâle dâhil zehâyir bulunursa, sürhla fürû-nihâde kılınmak ve eğer ‘acâleten beksemâd ve sâyir zehâyir i‘tâsı lâzım gelürse, bilâ-sûret Dîvân tezkiresi'yle

◊ 1-30 Zika‘de 1209 = 20 Mayıs-18 Haziran 1795.
‘ale'l-hisâb yollu[k]1 verilüp, ba‘dehû verilecek sûrete mahsûb kılınmak ve işbu şurûta dâ’imen984 ve müstemirren ri‘âyet birle düstûru'l-‘amel kılınup, hılâfı üzere harekete cesâret edenler, ber-vech-i lâyık te’dîb olunmak üzere iki yüz beş senesi Rebî‘âhırı'nda^ Baş-muhâsebe'ye kayd ve Kalyonlar Rûznâmçesi'ne ve Fihris Kâtibi'ne ‘ilm ü haberleri i‘tâ olundu.
Ve Tersâne-i ‘âmire ümenâsı ma‘rifetleriyle mübâya‘a ve donanmaya sarf oluna gelan sancaklık yeşil kirpâs ve rişte-i ispavli ve cirm-i kâv ve sâyir mühimmâtın ba‘zısına ez-kadîm vaz‘ olunan fey’ât-ı mîriyye dûn ve vakte nazaran mübâya‘ası mümkin olmayup, lede'l-iştirâ râyiciyle mahsûbiyyet dahi müsâ‘adeye gayr-i makrûn olduğundan, ümenâ zarar u hasârete dûçâr olup, hasâretden halâs ile fey’âtda ta‘dîl bulunmak fikriyle kalyonlara mühimmât mübâya‘a olundukça Lîmân Re’îsi ve sâyir hademe-i mahzen ma‘rifetleriyle mu‘âyene ve teslîm-i mahzen olmayarak  açıkdan îrâd ve masraf olunup,  bu behâne ile mîrîye hasâret-i ‘azîme terettüb eylediği mütehakkak olup, fîmâ-ba‘d fey’ât-ı mîriyyesi dûn olan eşyânın müfredâtıyla kayıdları der-kenâr olunup, fey’ât-ı râyiceleri985 tashîh olunması sâbıka Tersâne Emîni Mehmed Emîn Ağa'ya havâle ve isti‘lâm ve ol dahi ricâl-i Tersâne ile bi'l-ittifâk tashîh u i‘lâm ve fîmâ-ba‘d mübâya‘a olunacak mühimmâtın cümlesi mu‘âyene ve teslîm-i mahzen olunarak îrâd ve masraf olunmak şartıyla es‘âra986 tedennî gelinceye dek tahkik olunan fey’ât-ı râyice ile mahsûbiyyeti, mîrîye her vechile nâfi‘ idüğini i‘lâmında tasrîh etmeğin, fî-nefsi'l-emr eşyâda ziyâde yazılmayup, mîrî cânibi ve sâyir küttâb ma‘rifetleriyle her şey’ mu‘âyene ve teslîm-i mahzen olarak mahzenden îrâd ve masraf olunup, râyiciyle mübâya‘a ve mahsûb olmak fâyideyi müstelzim olacağından başka, ‘aynî eşyâ Mahzen-i Sürp'e girüp, ba‘dehû hasbe'l-lüzûm kalyonlara ‘aynî mühimmât verilmek sebebi ile sefînelerde mühimmât mevcûd bulunarak maksûd-ı aslî olan techîz-i süfün matlabı hâsıl olacağı muhakkak olmağla, işbu nizâm fîmâ-ba‘d mer‘î olmak ve mühimmâtın müfredât ve fey’ât-ı râyicesi beyân olunarak Tersâne Rûznâmçesi'ne ve Lîmân Re’îsi ve mîrî cânibi taraflarına ‘ale'l-infirâd ‘ilm ü haberleri verildi.
Ve Tersâne-i ‘âmire'de müstahdem ‘amelenin inşây-i süfün ve meremmât hıdmetlerinde bulunanların elzemi Marankoz ‘amelesi olup, taht-ı nizâmda olmaları lâzım iken, mîrîden mu‘ayyen on iki pâre yevmiyye ile idâre-i nefs edemeyüp, taşra binâlarda ve kalâfât mahallinde ta‘mîr oluna gelan tüccâr sefineleri marankozlarına verilan altmış pâre yevmiyyeye zarûrî tama‘ ve Tersâne'den firâr ve çavuşlar mübâşeretiyle her çend ihzârları derkâr ise dahi, miyânede  vukü‘ bulan fâsıla-i vakt ile umûr-ı mühimme müte‘ahhır ve hîn-i ihzârlarında987 dahi hâhiş ve rağbet-i tâmm ile hıdmet etmedikleri zâhir olup, Kapudan Paşa hazretleriyle Tersâne Emîni Efendi bu husûsu bi'd-defe‘ât müzâkere ve Marankoz ‘amelesinin âhar binâlardan rağbetlerini kat‘ ve yevmiyyelerini hadd-i i‘tidâle vaz‘ ile kesretlerini mûcib-i esbâbın tahsîlini müşâvere eylediklerinde, yevmiyyelerine açıkdan şey‘ zammı sâyir ‘ameleye sirâyet eyleyeceği ve yevmiyye-i kalîle ile kerhen istihdâmları dahi zikr olunan mahzûru müstelzim olacağı endîşesiyle bilâhare eslem sûreti bulunup, şöyle ki, Tersâne'ye her bâr beş yüz Marankoz ve yüz elli Burgucu muktezî olmağla, bunlar gediklü olarak tahrîr olunmak, ferazâ sancak gemilerinin ve kapak kaldırır kalyonların el-yevm altışar, sekizer nefer gediklü marankozları ve ol mikdâr burgucuları olup, bunlara tehammülüne göre zamm olundukda, hâlâ kırk kadar gediklüsü müretteb sefâyinden kapak kaldırır on beş kadar kalyonlara on beşer ve mâ‘adâ yirmi beş kıt‘asına dahi onar nefer gediklü Marankoz tahrîr olunsa, mecmû‘u dört yüz yetmiş beş nefere ve burgucular dahi gediklü olarak yüz elli nefere bâliğ olur. Bunlardan donanma hurûcunda lüzûmuna göre yazılup, seferber olmak ve kusûru Tersâne'de kalup, yaz ve kış ‘ulûfe ve ta‘yînleri verilüp, Tersâne'de işledikçe ber-mu‘tâd ümenâ tarafından yoklamacıları ma‘rifetiyle ‘amele-i sâyire misillü yoklanup, re‘s-i şehirde yevmiyye on iki pâre icâreleri ümenâ tarafından verilmek988 ve bir ‘özr sebebi ile yoklamada bulunmayanlara gündelik yazılmamak ve bu sûret nizâm bulduğu hâlde Tersâne'ye başları bağlanup, hâricde işlemeyecekleri ve Marankoz ıtlâkıyla sâyir gediklü neferât gibi  merbût ola  -cağlarında ricâl-i Tersâne yek-zebân-ı vifâk olmalarıyla nizâmına irâde-i ‘aliyye te‘alluk eylediğine binâ’en, ber-vech-i muharrer o makule marankozlar dâ’imâ989 Tersâne'de müstahdem olup, bilâ-izn her ne mahalde bulunur ise ahz ve Tersâne'de te‘dîb olunmak ve fevt olanlarının yerine mehâretlüsü ve bir tarafdan yetişmek içün işe güce yarar kırk kadar şâgird posta kalfaları ma‘iyyetine990 verilüp, şâgirdâna icâre-i kadîme verilmek ve bunlar liyâkat peydâ etmedikçe gediklü yazılmamak ve şâgirdlik içün celb olunanlar liyâkatsiz ve işe güce yaramaz kimseler olmayup, Lîmân Re‘îsi ve Baş Mi‘mâr ve ümenâ yoklamacıları bu husûsda dikkat ü ihtimâm etmek ve seferber olacak Marankoz ve kalafât ol gemilerin mukaddemâ müretteb olan neferâtı topuna idhâl olunmak ve sefer vakitlerinde askerin lüzûmuna binâ’en, Marankoz ve burguculardan tevkif olunanların yerine on nefer kalyoncu tahrîr olunmak mülâhaza olunmağla, bu mülâhazayı Kapudân-ı deryâ ve sancak kapudanları der-hâtır edüp, ol vakitde iktizây-ı hâle göre râbıtası verilmek ve ‘amele-i merkûme gediklü tahrîr olundukdan sonra, Tersâne'ye merbût olup, âhar mahalde işlemesine ruhsat verilmeyüp, eğer hufyeten işledikleri haber alınursa, te’dîbleri icrâsından başka, her kaç gün hâricde işlediler ise eyyâm-ı gaybetlerinin ‘ulûfe ve ta‘yînât-behâları hisâb ve Tersâne'de müstahdem oldukça fey’ât-ı mîrîyye üzere re’s-i991 şehirde ücretlerinden tenzîl olunmak ve taşrada yapılan kalyonlara Tersâne'den Marankoz irsâli lâzım geldikde, işbu gediklü ‘ameleden irsâl olunmak ve Gemlik ve sâyir ta‘yîn olunan mahallere gönderildiklerinde ‘ulûfelü ‘amele olduklarından, harc-ı râh verilmamek ve taşrada yapılan  mîrî  kalyonlarda müstahdem ‘amelenin yevmiyyeleri bu esnâda fey’ât-ı mîriyye ile olmayup, vakt ü hâle ve mahalline göre yevmiyyeleri verilmekle, işbu gediklü ‘ameleden ol mahalle ta‘yîn olunanlara Tersâne'de verilan on ikişer pâreden ziyâde verilmeye. Ve istihdâm edecekleri şâgirdânın ay başında icâreleri verilür iken, İcâre Kâtibi ve sâyir me’mûrîn şâgirdlerini görüp, işe yaramayanın icâresi verilmamek şurûtunun992 nizâmı ‘atebe-i ‘ulyây-ı Mülûkâne'ye lede'l-‘arz: “Takrîr mûcebince tanzîm oluna” deyü hatt-ı hümâyûn şeref-rîz-i993 sudûr olmağla, mûcebince iki yüz [sekiz] senesi Ramazân'ında^ Baş-muhâsebe'ye kayd ve iktizâ eden mahallere ‘ilm ü haberleri i‘tâ olundu.
