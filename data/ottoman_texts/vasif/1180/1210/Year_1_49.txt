‘Azl ü nefy-i Ser-mi‘mârân-ı Hâssa
Harîk ıtfâsiyçün birkaç mahalde havz inşâsı bundan akdem bi'l-müzâkere karâr-gîr-i nizâm ve lede'l-iktizâ nef‘ ü fâyidesi meşhûd-ı hâss u ‘âmm olup, zikr olunan havzların hîn-i binâsında birer mu‘temed âdem me‘mûr ve Kum-kapu dâhilinde vâki‘ Ermeni Kilisası kurbünde binâ olunacak havzın nezâreti dahi Ser-mi‘mâr Nûrullâh Ağa'ya mahsûr kılınmışidi. Mûmâ ileyh tesvîlât-ı Ermeniyân ile ‘arz olunan hemyâna şîfte vü dîvâne olup, tevsî‘-i kilisa misillü bir emr-i mekrûha mütecâsir ve giderek bu haber-i müstetir beyne'n-nâs müştehir olup, binây-ı mezkûr der-ân-sâ‘at tahrîb ve mûmâ ileyh  Sinob'a nefy ü tagrîb olunup, sâbıka Mi‘mâr-ı Hâssa Mehmed ‘Ârif  Efendi Şa‘bân'ın on beşinci günü' kemâ-kân hıdmet-i mezkûreye takrîb olundu.
