‘Afv-ı Pâsbân-zâde
Belgrad ile Vidin miyânında vâki‘ adada ba‘zı iltizâmât ile kesb-i kuvvet ve şöhret eden Köse Mustafa ve Belgrad matrûdları, Belgrad Kal‘ası'na duhûl sevdâsıyla Vidin  mütehayyizlerinden1027 Pâsbân-zâde ‘Osmân Ağa'dan istimdâd ve ol dahi iktizây-ı gayret-i câhiliyye ile merkumlara i‘ânet ü imdâd eylediğinden gayri, Vidin ve Ada kakalarından top ve mühimmât ihrâcıyla bâzû-yı fesâdlarına miknet ve kulûb-ı za‘îfelerine kuvvet vermişidi. Bugat-ı mezkûre Belgrad'a teveccüh ü ‘azîmet ve Ağa bulunan Kul Kethudâsı sâbık Çelebi Mustafa Ağa ve sâyir zâbitân Belgrad ile bi'l-muhâbere muvâfakat ve i‘ânetleriyle varoşa dâhil ve bu haber-i hâyil, Muhâfız bulunan Vezîr Mustafa Paşa'nın sâmi‘asına vâsıl oldukda, yerlü neferâtıyla kal‘aya tehassun ve def‘-i sâyil sûretinde temekkün1028 eylediği te‘ayyün eyledikde, Bosna ve Rumeli taraflarından bi-tarîkı'l-istinfâr asker ta‘yîn ve Rumeli Vâlîsi Vezîr es-Seyyid Mustafa Paşa'ya dahi iyâlet ve sâyir asker ile bi'n-nefs Belgrad'a varup, varoşda olan eşkıyânın istîsâli tenbîh ü telkin olunmuşidi.
Belgrad Muhâfızı mukaddemâ eşkıyânın hareketi ihtimâliyle Delîl-başısı'nı Morava'ya ve Silahdârı'nı Pojarafça'ya [&lt;^jjj^ = Pozarevac] irsâl edüp, mûmâ ileyhimâ Belgrad matrûdlarının hufyeten varoşa duhûllerini istihbâr ve ‘ale'l-‘acele oldukları mahalden hareket ile bir takrîb kal‘aya girüp, birkaç sâ‘atden sonra kal‘a kapusun açup, varoşda olan bugat ile muhârebeye sarf-ı iktidâr ve ‘avn-i melik-i Kahhâr ile bugatın yüzleri dönüp Vidin'e doğru firâr ve hîn-i ma‘rekede nısfı derecesi helâk ve üftâde-i hufra-i hâk olup, gayile-i1029 mezkûre ber-taraf ve Belgrad Ağası sebeb-i nifâk ile resîde-i ‘urza-i telef ve Niş Ağası Hasan Ağa  mûmâ ileyhe halef olup, bugat ile ittihâd töhmetiyle mezkûr olan dört Orta dahi, Sinob'a tagrîb ve sâyir kılâ‘dan bedelleri tertîb olundu.
Vidin'e firâr eden eşkıyâ yine mûmâ ileyh i‘ânetiyle Belgrad'a hücûm içün tehaşşüd ü ictimâ‘ ve bir mikdârı Kalafat'a ‘ubûr ve memleket-i Eflâk'a tesallut ile tahdîş-i esmâ‘ eyleyecekleri istimâ‘ olunup, Pâsbân-zâde'nin Belgrad matrûdlarını istıshâb cünhası te’dîbini îcâb etmekle, lede'l-istişâre Rumeli Vâlîsi, eyâlet askeri ve sâ‘ir1030 me‘mûrlar ile1031 Vidin'e doğru tahrîk-i rikâb ve Keşan'da müteka‘id olan Gürcü ‘Osmân Paşa'nın dahi Vezâret'i ibka ve Niğbolu'ya varup, o havâlîde müctema‘ olan asker ile Vidin'in berü tarafını ihâta vü istî‘âb etmek ve Belgrad Vâlîsi dahi muhâfazaya kâfi askerin fazlasına bir münâsib Başbû‘ nasbıyla o tarafdan Vidin'e sevk edüp, bi'l-ittifâk def‘-i erbâb-ı şikak etmek ve ol bâbda cümlesine ‘ale'l-infirâd ısdâr-ı menşûr ve bu ictimâ‘dan garaz Belgrad matrûdlarıyla Pâsbân-oğlu'nun izâlesi olup, Vidin ehâlîsi bu bâbda ma‘zûr ve haklarında kasd-ı âhar olmadığı ifâdesiyçün Ocak tarafından mekâtîb ile kul çavuşları gönderilüp, Vidin Kal‘ası bu vechile mahsûr ve birkaç def‘a tarafeyn muhârebeye tesaddî eylediler ise dahi, rûz-i Kasım'ın tekarrübü maslahatı, âtiyeye te‘hîr eylediğini Rumeli Vâlîsi tahrîr ve mûcebince kışlak evâmiri taraflarına tesyîr olunmuşidi.
O esnâda Vidin ehâlîsinin müte‘addid ‘arz u mahzarları ve Pâsbân-oğlu'nun bir kıt‘a ‘arz-ı hâli vürûd edüp, Belgradlu'yu nefs-i Vidin ve kazâlarından tard ve sırran ve ‘alenen tesahhubdan keff-i yed  ve Pâsbân-oğlu fîmâ-ba‘d kendü hâliyle mukayyed olup, civâr  kazâlarına ta‘arruzdan ve vülât-ı ‘izâma muhâlefetden rücû‘ u inâbet eyleceğine mütekeffil ve ağavât ‘uhdesinde olan Vidin cizyesi ve Ocağlık olan mukata‘âtın emvâl-i mîriyyesi iki yüz kîseden ziyâdeye mütehammil olup, Pâsbân-oğlu'nun ‘uhdesine beş yüz kîse ile ilzâm ve tahmîl ve yamakandan hâric ü dâhilde olan esâmîlerden elli bin akça tenzîl olunup, tashîh-i mevcûd zımnında Sofya'da olan bir senelik mevâcibden ol mikdâr fürû-nihâde olunarak, tevzî‘ine bir mu‘temed Mübâşir ta‘yîni ve yeniçeri mevâcibi fîmâ-ba‘d sâl-be-sâl Ocağlık ve sâyir emvâlden havâle olundukça, mahlûlâta dikkat ve mevâcib husûsunda bu vechile ibrâz-ı hıdmet ve sinîn-i güzeşte mevâcibleri mîrîye teberru‘ ve Eflâk'dan gayr ez-nizâm zahîre mutâlebesinden ferâğ ile izhâr-ı firûtenî ve tazarru‘ eyledikleri, me‘âl-i ‘arz-ı hâllerinden münfehim olup, şurût-ı mezkûre üzere ‘afv olunmaları husûsu mübârek Rikâb-ı kâm-yâb'a telhîs olunup, makrûn-ı müsâ‘ade-i Cihân-bânî ve ol bâbda lâzım gelan ‘afv fermânı şeref-rîz-i sudûr ve mahallerine irsâl ile pâ-der-rikâb olan cümû‘-ı leşker ve bu sebeble muztarr olan ehl-i hazar ve veber-i gunûde-i pister râhat u huzûr oldu.
