Zikr-i mübâdele-i menâsıb-ı vüzerâ ve Mîr-i mîrân ve tevcîh-i Rütbe-i Mîr-i mîrânî be-Hasan Bey ez-ricâl-i Bosna
Bundan akdem Vidin Sancağı, Vezîr Gürcü ‘Osmân Paşa'ya tevcîh olunup, Çerhacı şeklinde Vidin bâgıleri üzerine me’mûr kılınmışidi. Müşârun ileyh ile Vidinli, birkaç defa âheng-i ceng  ve miyânelerinde bu cihetle hıkd u husûmet vuku‘ bulup, ihde't-tarafeyn1032 dîgerine bâgız u dil-teng olduklarına binâ’en, ‘azli zarûriyyât-ı vakitden ma‘dûd ve Silistre Vâlîsi Vezîr Küçük ‘Abdî Paşa civârda bulunmağla, Vidin tevcîhine salâhiyyeti meşhûd  olup, müşârun ileyhimânın mansıbları ibdâl ve işbu şehr-i Receb-i şerîf'in [yirmi] ikinci günü1033' kapu kethudâlarına ilbâs-ı hil‘at ile tevcîh ve me’mûriyyet emirleri irsâl olundu.
Vidin muhârebesinde mecrûhan vefât eden Bosnalı Ahmed Paşa'nın birâderi Hasan Bey, ma‘rekede isbât-ı zât ve birkaç kerre hark-ı sufûf-ı bugat eylediğini beyân ile Rütbe-i Mîr-i mîrânî'ye sezâvâr olduğunu Bosna ve Belgrad vâlîleri iş‘âr etmeleriyle, mûmâ ileyh Rütbe-i Mîr-i mîrân'ı ‘inâyet ve Mîr-i mîrân'dan Kars Muhâfızı olan İbrâhîm Paşa, âvâre-i ‘akd ü hall olmak takrîbi ile umûr-ı serhadd muhtell olup, bu esnâda ehâliyle münâfeseleri safvete muhavvel olan Nu‘mân Paşa'ya Kars muhâfazası tevcîhini Erzurum Vâlîsi Vezîr Yûsuf Ziyâ Paşa hazretleri tahrîr etmeleriyle, muhâfaza-i mezkûreden İbrâhîm Paşa tahvîl ve yerine Nu‘mân Paşa tavsîl olundu.
