Tezyîl
Bâlâda beyân olunan muzâfât-ı hâliyye ve müstakbeleye müceddeden ihtirâ‘ olunan Zecriyye ve penbe hâsılâtı kifâyet etmeyüp, her ne kadar Donanma-yi hümâyûn gediklülerinin zâ‘id1057 ‘ulûfelerine Darb-hâne'den zabt olunan mukâta‘ât-ı Haremeyn'in mâ‘adâsı tahsîs olundu ise dahi, fekat1058 mâdde-i vâhideye mukâbil bulunup, bundan böyle nizâmâtdan vücûda gelecek mevâddın mukâbilleri ma‘dûm olup, mukâbil bulunmadığı hâlde matlûb netîce-pezîr-i husûl olmayacağı bedîhiyyâtdan ve nev-be-nev izâfât-ı vâridât, fazl-i Hakk ile bu emr-i lâzımü'l-ihtimâmın vücûd u istikrârını îcâb eyleyeceği,  tahkıkât-ı ‘akliyyeden olduğu hasebiyle erkân-ı devlet kemâ-fi'l-evvel idâre-i pergâr-ı reviyyet ve hulâsa-i meşveretleri bu vechile kesb-i sûret eyledi ki, fîmâ-ba‘d mahlûl olan mîrî ve Haremeyn mukâta‘âtından fâyizleri on kîseden ziyâde olanları satılmayup, mîrîden zabt u ilzâm ve bu sûretde birkaç seneye dek mahlûlâtdan vâfir îrâd hâsıl olup, îrâd-ı devlet ‘uhde-i nâsa tefvîz olunmakdan ise cem‘ ve mesârıf-ı mezkûreye tahsîs olunmak evlâ olduğu ve on kîseden ziyâde  fâyizlü mukâta‘a birkaç kimesne ‘uhdesinde olarak müştereklerinden biri fevt olsa: “Fâyizi on kîseden noksândır” denilmeyüp, mukâta‘anın topu on kîseden ziyâde olmağla, bu bâbda topuna i‘tibâr olunmak ve bunların mu‘accelâtı Hazîne-i ‘âmire'nin mesârıfât-ı yevmiyyesine her ne kadar medâr ise dahi, îrâd, devletin olarak hazîneden ru‘yeti lâzım gelan umûrun mesârıf-ı yevmiyyesine Zecriyye'den tahsîs olunacağı ve bir senede zabt olunan mukâta‘âtdan ne mikdâr fâyiz hâsıl olur ise, Zecriyye'den hazîneye tahsîs olunan akça ol mikdâr noksân verilüp, bu sûretde beş-altı seneye dek hazîneye bir senede hâsıl olacak mu‘accele mikdârı fâyizât-ı mukâta‘âtdan îrâd husûlüyle Zecriyye'den bir akça verilmek iktizâ etmeyüp, Zecriyye hâsılâtı dahi başkaca îrâd olup, Zecriyye'den hazîneye kaç sene ve ne mikdâr akça verilür ise, ol mikdâr hâsılât-ı mukâta‘âta mu‘accele hükmünde olacağı ve bu sûret taleb-kâr-ı îrâd olan ricâl-i devlete ve hademe-i Saltanat'a muzırr olmayup, eczâ ictimâ‘ ile terekküb etmek kâ‘idesi üzere fâyizi on kîseden dûn mukata‘ât-ı mahlûleden kudreti kadar mukata‘a almak mümkinâtdan idüği rikâb-ı kamer-tâb-ı Husrevâne'ye ‘arz olunup:  —Bu sûret hâtırımda idi. Güzel mülâhaza olunmuş. Böylece nizâm verilsün” deyü hatt-ı hümâyûn şeref-rîz-i1059 sudûr olmağla, şurûtu lâzım gelan mahallere kayd olunmak bâbında mûcebince emr-i ‘âlî sâdır oldu.
Bu makule mukata‘âtın mahlûlleri Îrâd-ı Cedîd tarafından zabt olunmak üzere karâr verildiğine binâ‘en, refte refte  mukata‘alıkdan çıkup, küttâb-ı aklâm, harc-ı mu‘tâddan mahrûm u nâ-kâm olacağı zâhir olup, ketebe-i aklâmı ye‘s ü hirmândan tahlîs içün bundan böyle mukata‘ât-ı mezkûre ve Darb-hâne-i ‘âmire'den zabt olunan mukata‘ât ilzâm olundukça, Temessükler Kalemi'ne kayd u zabtıyçün tezkire ile fermânları tahrîr olundukda, bin guruş bedel-i iltizâmdan yirmi beş guruş harc takdîr olunup, ricâl-i aklâm ile bi'l-müzâkere iktizâsına göre taksîm olunmak ve takdîr olunandan ziyâde defterdârlar ve Darb-hâne nâzırları ve sâyir efrâd bir akça ziyâde almamak ve ber-minvâl-i meşrûh fîmâ-ba‘d gerek mîrî ve gerek Haremeyn mukata‘alarının tâmm ve nâkısı mahlûl oldukda, Defterdâr-ı ‘asr olanlar fâ‘izini erbâb-ı vukuf ve mültezimîn ve sarrâfân ve sâyir bilenlerden teharrî edüp, topu on kîseden ziyâde ise fürûht olunmayup, mîrîden zabt ve Darb-hâne'den ilzâm olunmak üzere Mâlikâne'ye kayd ve Darb-hâne'ye ‘ilm ü haber verilüp, topu on kîseden dûn ve yâhûd temâm on kîse ise, ol vakitde tâlibine fürûht içün mezâd kayimesi sekiz seneliğine iblâğ ve karâr-dâdesi çekilüp, tâlibine fürûht olunmak ve teharrîde1060 kusûr ile fâyizi on kîseden ziyâde bir mukata‘a satıldığı ba‘de-zemân haber alınur ise, der-‘akab ref‘ ve ber-mûceb-i nizâm mîrîden zabt olunmak ve mahlûl olacak mukata‘a hisse olduğu takdîrde, müştereki iltizâmına tâlib ve idâresine kadir ise âharın  verdiği bedel-i iltizâm ile müşterekine ilzâm ve hâricden kimseye verilmemek ve müştereki tehammülünden noksâna iltizâm ve kendüsi ziyâde  ilzâm1061 ve yâhûd Darb-hâne'de olan hisseden ziyâde olur ise, hissesiyle ma‘an Darb-hâne'den ilzâm birle fâyizi Darb-hâne'den verilüp, husûs-ı mezkûra Defterdâr-ı ‘asr olanlar dahi dikkat etmek ve işbu nizâm târîhi olan iki yüz yedi senesi Cumâdelâhıre'sinden1062^ sene-i âtiye Cumâdelâhıre'sineK dek bir sene zarfında mahlûl olan mukata‘âtın temâmı on kîseden ziyâde fâyizlü olup, Darb-hâne'den idâre olunacak kabîlden olur ise, beş senelik fâyiz itibârıyla mu‘accele takdîr olunup, Zecriyye akçasından Hazîne-i ‘âmire'ye teslîm olunmak ve zabt olunan mukata‘âtın fâyizi Zecriyye'den mu‘accele içün verilan akçaya mukabil zikr olunan Zecriyye Defteri'ne îrâd kayd olunmak, bu sûretle târîh-i mezkûrdan senesi hıtâmına dek bir sene zarfında zabt olunan mukata‘âtdan kaç kîse fâyiz hâsıl olur ise, ol mikdâr fâyizin beş senelik i‘tibârıyla mu‘accelesi kaç kîseye bâliğ olacağı hisâb ü mîzân olunup, fâyiz ve mu‘accelenin tarden ve ‘aksen tefâvütüne nazar ile ibtidâki sene fâyizinin mu‘accelesi kadar oluncaya dek her bir mukata‘a zabt olundukça, ânifen beyân olunduğu üzere beş senelik i‘tibârıyla mu‘accelesi Zecriyye'den verilüp, fâyizi Zecriyye Defteri'ne îrâd kayd oluna. Fâyizi mu‘accelesinin mikdârı oldukda, andan sonra zabt olunan mukata‘ât içün mu‘accele verilmeyüp, bilâ-mu‘accele zabt olunmak ve bu ibtidâki sene mikyâs olup, bunun mu‘accelesi mikdârı fâyiz beher sene Hazîne-i ‘âmire'ye teslîm olunup,  fâyiz ol mikdâr mu‘acceleyi tecâvüz eyledikde, ziyâdesi başkaca îrâd-ı mîrî olarak Darb-hâne'de hıfz ve zuhûr edecek mesârıf-ı  cedîdeye1063 sarf olunup, Zecriyye dahi külliyyen mîrîye îrâd kayd olunmak üzere nizâm ü temşiyet ve mesârıf-ı cedîde idâresine bir nev‘ tasarruf ile isti‘dâd ü kuvvet verildi.
