Teznîb
Eyâlât askeri hakkında müceddeden tertîb olunan şurût ile kanûn-i cedîd vaz‘ından murâd nizâm-ı hâlleri olup, ez-cümle senevî hâsılâtı beşer yüz guruşdan nâkıs olan zu‘amâ ve erbâb-ı tîmâr1064 kasr-ı yed ve mahlûl ü nâ-mevcûddan ilhâk ile senevîsi beşer yüz guruşa iblâğ olunması kanûn-nâmede muharrer ve bunların ‘ale'l-ıtlâk hâsılâtı bilinüp, hâsılâtı kalîl olanlara ilhâk ‘arz olundukda, Defter-i Hâkanî kuyûduna lede'l-mürâca‘a tevcîh içün mukaddemâ yoklamaya me‘mûr olanlara ze‘âmet ve tîmârların hâsılâtı sancaklusu ma‘rifetiyle tashîh ve mahalline kayd içün defteri irsâl olunmak yedlerine verilan evâmir-i ‘aliyyede tasrîh olunup, ba‘zı elviyede Yoklamacı bulunanların vürûd ve Defter-hâne'ye kayd olunan hâsılât defterleri, mücerred sancaklusunun ihbârına mebnî olup, sıhhati üzere tahrîr ve defter olunmadığı tahkik olunduğundan iştibâh ‘ârız olup, şöyle ki, bir mahalle me‘mûriyyetlerinde me‘lûf oldukları vech üzere nân-pârelerinin kıllet-i hâsılâtından bahs ile a‘zâr-ı vâhiye îrâd eyleyecekleri zâhir ve hakıkat-ı mâdde refte refte tashîh olunmak muktezî olduğuna binâ’en, fîmâ-ba‘d hasâddan mukaddem bilâ-veled fevtinden mahlûl olan ze‘âmet ve tîmârın  ‘arz olunan Mülâzım'a hâsılât-ı seneviyyesi bilinmek ve îrâd eyleyeceği a‘zâra cevâb bulunmak içün ol sene Îrâd-ı Cedîd Hazînesi tarafından zabt u idâre ve hâsılâtı tahkik ve sene-i âtiye Mart'ından zabt etmek şartıyla tevcîh ve berât i‘tâ olunmak irâde olunmağla, ba‘de-ezîn Dergâh-ı ‘âlî Müteferrika ve Çavuş ve Enderûn-ı hümâyûn  gediklüleriyle Dîvân-ı hümâyûn ve Defter-i Hâkânî Kâtib ve Şâgird gediklüleri ve şerhlüleri ve eyâletlüden dahi hüsn-i rızâlarıyla kasr-ı yed ve gerek babaları fevtinden evlâdlarına ‘arz u tevcîh olunanlardan mâ‘adâ cümle Eşkinci zu‘amâ ve erbâb-ı tîmârlar ile mütekâ‘idînden bilâ-veled fevt olanların mahlûllerinden ve gerek nâ-mevcûdundan mülâzimîne tevcîhi ‘arz olunan ze‘âmet ve tîmârların ‘arzları buyurulup Kalem'e geldikde, tevcîhe geldiği senenin mahsûlü1065 Îrâd-ı Cedîd Hazînesi tarafından zabt u ahz olunmak ve tevcîh olunacak kimesne sene-i âtiyesinden mutasarrıf olmak şartıyla tevcîh ve tahvîllerine böylece derc olunup, bu şartla tevcîh olunan nân-pârelerin hîn-i tevcîhlerinde baş kalemleri ve yazuları tasrîhiyle Îrâd-ı Cedîd Defterdârı tarafına ‘ilm ü haberi verilmek ve mûmâ ileyh tarafından bir seneliği zabt ve mahsûlü kabz olunmak ve zabt olunan sene beyninde: “Vâki‘ olan mahsûl, Mâbeyn mahsûlüdür” deyü miyâneciler ve gayrilerin iddi‘âlarına i‘tibâr olunmamak üzere hatt-ı hümâyûn-ı mevhibet-makrûn şeref-sudûr olmağla, bir sûreti tahrîriyle tezyîn-i ruhsâre-i sahâyif-i vekâyi‘1066 kılındı.
