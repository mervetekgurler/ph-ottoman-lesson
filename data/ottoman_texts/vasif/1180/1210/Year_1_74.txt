Zikr-i nizâm-ı dûdmân-ı Topçuyân1074
Mu‘allem askerin fevâyidi cild-i evvelde icmâlen ve sânîde tafsîlen mezkûr olup, bu def‘a himmet-i Şâhâne ile karâr-gîr-i intizâm olan mu‘allem askerden Topçu1075 Ocağı'na verilan hüsn-i nizâmın sûret-i mukarreresidir ki, ber-vech-i tenkîh u tashîh  vech-i âtî üzere beyân ü tasrîh olunur.
Topçu1076 Ocağı'na i‘tibâr ve kadr ü şânını i‘lân ü izhâr içün Cebeci Ocağı misillü tûğ ihsân olunup, topçu-başılar, cebeci-başılar gibi serâsere dûhte üst kürkü ve dîvân rahtı isti‘mâl eyleyeler. Ve bu Ocağ'a fîmâ-ba‘d Ağa olanlar dîndâr ve kâmil ve müdebbir ve ‘âkıl ve sefer ü hazarda zabt u rabta muktedir ve a‘mâl-i asâkire kadir olmak kanûn ola. Ve cevâyiz ve ‘avâyid ve hediyye ve rüsûma dâyir topçu-başılardan vakten mine'l-evkat bir şey‘1077 alınmayup, serhaddât ifrâzâtı ve sâyir bu makule menâfi‘ külliyyen ref‘ olunmak mukabelesinde sefer ü hazarda idâre-i dâyiresiyçün başka başka tertîb olunan me‘âşa ber-vech-i âtî kanâ‘at edüp, ağalar dahi Kethudâ ve zâbitân-ı sâyireden  kat‘â bir şey almaya. Ve topçu-başılarının mâ-dâme kanûn-i cedîd şurûtuna mugayir hareketleri nümâyân olmaya. Bilâ-cürm ‘azilleri tecvîz olunmayup, hılâf-ı rızâ ve mugayir-i kanûn ednâ kusûru zuhûr ederse, bir def‘ası sehv ü hatâya haml ile ‘afv olunup, def‘a-i sânîde bilâ-te‘hîr lâzım gelan te‘dîbi icrâ oluna. Ve ekâbir-i ricâl-i Devlet-i ‘aliyye'den bir mu‘temed ve kâr-güzâr ve ‘âkıl [ve] sâhib-i vekar bir kimse Ocağ'a Nâzır nasb olunup, Nâzır ve Ağa ma‘rifetiyle bi'l-cümle Ocak ricâli ve zâbitânı intihâb olunup, ba‘de'l-istîzân nasb ü ta‘yîn ve kâffe-i umûr-ı Ocak mûmâ ileyhimânın ittifâklarıyla ru‘yet olunup ve fîmâ-ba‘d Sür‘at Nezâreti ve Topçular Kitâbeti1078 bir âdeme tevcîh olunup, Ocağ'a dâyir muktezî olan ‘arzları bi'n-nefs Kâtib meccânen  yazup, Nâzır ile Ağa ma‘an temhîr ve ikisinin mührü cem‘ olmadıkça i‘tibâr olunmaya. Ve Ocak Nâzırı bulunanlar Top-hâne'de vâki‘ umûrun külliyyesine Nâzır-ı müstakıll olup, gerek tanzîm-i zâbitân1079 ve neferât ve gerek ‘an-asl Top-hâne nâzırlarının vazîfeleri olan top dökümü ve Ocağ'ın cümle mühimmâtına hâsılı cüz‘î ve küllî ve1080 bi'l-cümle Top-hâne umûruna bi-muzâfâtihâ nezâret ve dikkat eyleye. Ve işbu Nezâret mansıb olmayup, me‘mûriyyet-i hâssa kabîlinden olmağla, mansıb-ı âhara mâni‘ olmaya. Ocağ'ın cümleten umûru Ocak Nâzırı ile Ağa'ya müfevvaz olmak cihetiyle zabt u rabt-ı neferât, Ağa'nın ve idâre-i umûr-ı mevâcib, Kâtib marifetiyle Nâzır'ın müstakıllen vazîfeleri olup, mevâcib defterlerine ve tevzî‘ine Nâzır ve Kâtib'den gayri Ocağlu'dan kimse ta‘arruz etmeyüp, tevzî‘de Kâtib marifetiyle Ocak Nâzırı bi'l-külliyye müstakill ola. Resîd Defteri ve Şöhret Defteri nüshateyn olup, biri Kâtib'de ve dîgeri Nâzır'da bulunup, mevâcib umûruna bi'n-nefs nâzırlar  dikkat eyleyeler. Eğer nizâmın hılâfı bir hâlet meşhûdu olursa, Topçu-başı ma‘rifetiyle def‘ine ve lede'l-iktizâ Bâb-ı ‘âlî'ye ifâde ile hâtıra ri‘âyetden ittika edüp, ketm ederse mu‘âteb ola. Ve Ocak mevâcibini eşkâl-i mahsûsalarına tevfîk ile mevcûd olanlara tevzî‘den sonra, nâ-mevcûdun ‘ulûfesini bâz-be-hazîne etdirüp, masraf irâ‘esiyle Ocak'da alıkonulmaya. Ve ağalar müstemirr oldukları misillü kâtibler dahi mâ-dâme umûr-ı lâzimelerinde tekâsül eylemeyeler. Bilâ-sebeb üç seneden evvel ‘azl olunmayup, beher sene  tevcîhâtda Ağa ve kâtiblerin bilâ-câyize ve ‘avâyid nehc-i kadîm üzere ibkaları câyiz ola. Nasb olunan Nâzır ve Ağa ma‘rifetleriyle Ocak ricâlinden emekdâr ve iş-güzâr ve top fenninde mehâreti bedîdâr bir kimse Kethudâ nasb ve kezâlik Kethudâ-yeri ve Ocak Çavuşu intihâb ve Bâb-ı ‘âlî'den istîzân ile yerlü yerine ta‘yîn oluna. Ve Ocak ricâlinin istişâre ve ittifâklarıyla Ocağlu'nun ehl-i ‘ırz ve zabt u rabt erbâbından ve âşinây-ı fenn1081 olanlarından orta çorbacıları tertîb ve birinden câ‘ize1082 ve ‘avâyid alınmayup, Ocak çavuşları bu gürûhdan intihâb ü ta‘yîn ve her hıdmet erbâbına sipâriş ü tefvîz olunmakda dikkat ü ihtimâm ve Oda-başı ve Vekîl-harc ve Bayrakdâr ve zâbitân-ı sâyire dahi ber-minvâl-i muharrer erbâbı olanlardan nasb oluna. Ve işbu Ocak tevcîhâtının birisinde recâ vü şefa‘at bir vechile câyiz olmayup, zâdeliğe bile i‘tibâr u ri‘âyet olunmayup, sebeb-i tercîh mücerred liyâkat-i zâtiyye olup, sâhib-i hünerin zâdeliği mâni‘-i nasb olmaya. Ve intihâb olunacak zâbitânın liyâkat ü isti‘dâdlarını Nâzır olanlar tahkik ve zâbitliğe istihkakları zâhir ise, Nâzır ile Ağa müttefikan ‘arz eyleyeler. Ve Ağalık münhall oldukda, Topçu-başılığı Kethudâ  idâreye ehil olup, hâricden Ağa nasbına hâcet mess1083 etmediği takdîrde Kethudâ, Ağa olup, Kethudâ-yeri, Kethudâ ve Baş-bölük-başı, Kethudâ-yeri olup, Baş-bölük-başılık eskilik tertîbi üzere ta‘yîn oluna. Ve Çorbacılık1084 münhall oldukda,  ol ortanın Oda-başısı'na Çorbacılık tevcîh olunup; Vekîl-harc, Oda-başı ola. Ve Vekîl-harclık münhall oldukda, ‘Alem-dâr, Vekîl-harc ola. Ve ‘Alem-dârlık münhall oldukda, ol ortanın top ustalarıyla Aşcı'sının tarîkına bakılup, eski bulunan Bayrakdâr ola. Top Ustalığı münhall oldukda, yamağı, top ustası olup, anın yerine neferâtının ziyâde mâhiri ta‘yîn oluna. Ve mehâretde müsâvât bulunur ise eskiliğe i‘tibâr oluna. Ânifen zikr olunduğu üzere çorbacılardan bi'l-intihâb ta‘yîn olunan Ocak Çavuşu'nun Ocak'ca tarîkı Çorbacılık i‘tibârıyla yürüye, ya‘nî mâ-fevkıne vusûl, Çorbacılık'da kıdemi i‘tibârıyla hâsıl ola. Ve Çavuş olanlar me‘âş-ı mu‘ayyenlere kâni‘ ve hıdemât-ı me’mûrelerinde sadâkat ve kânûna ri‘âyet edüp, tama‘a tâbi‘ olmayalar. Olurlar ise te’dîb olunalar. Ve Çavuş ma‘iyyetinde bir Kapu Çukadârı'nın lüzûmu zâhir olmağla, münâsibinin biri nasb olunup, çorbacılardan ebedî Kapu Çukadârı olmaya. Hâlâ küşâde olunan yirmi üç orta, yirmi beşe iblâğ olunup, ‘ale'l-infirâd çorbacıları erbâb-ı liyâkatden olmak şart kılındığından başka, ortalarında müstemirren mevcûd bulunup, ortalarının umûrunu ru‘yet lâ-büdd olmağla, Ağa ve Kethudâ ortalarına dahi birer başka Çorbacı nasb olunup, ol iki ortanın merbûtıyyetleri Ağa ve Kethudâ'ya olup, sâyir çorbacılar gibi neferât ve ortayı idâre eyleyüp, zikr olunan iki ortaya Ağa ve Kethudâ Ortası ıtlâk oluna. İşbu yirmi beş nefer  çorbacılardan mâ‘adâ kusûr kalan ser-bölüklerden  liyâkati olanlar, bu ortalardan ziyâde orta küşâdı iktizâ eyledikde, ol vakit küşâd olunacak ortaya Çorbacı olmak üzere yalnız mutasarrıf olduğu Eşkinci esâmesine şerh verilüp, hâlleriyle ibkâ olunalar. Ve liyâkati olmayanların tasarruflarında olan esâmeleri kaç akça ise hıdmet-i sâbıkasına merhameten onda bir akça zammıyla tekâ‘üd ola.
Topçu Ocağı'nda Serrâc-başı ve kullukçuların1085 lüzûmu bedîdâr olmağla, bir nefer Serrâc-başı ve otuz nefer Kullukçu1086 ve yirmi nefer Mülâzım tertîb olunup, işbu serrâc-başılar kullukçulardan1087 olup, üç sene hıdmet eyledikden sonra, gümrükden altmış akça tevcîh ile teka‘üd ola. Ve üç seneden evvel tekâ‘üdlük tevcîhi câyiz olmaya. Tekâ‘üd olan Serrâc-başı fevt ve yevmiyyesi mahlûl oldukda, sâyir tekâ‘üdler gibi iki akça ihbâriyyesi verilüp, mâ‘adâsı hazîne-mânde etdirile. Ve Ocak'dan mütekâ‘id esâmî ashâbının hayât ü memâtlarını tecessüs ü ihbâr Nâzır ve Ağa ve Kâtib ve Ocak Kethudâsı'nın vazîfeleri ola. Ve ortalarının her birine onar top tevzî‘iyle cem‘an iki yüz elli top tertîb oluna. Ve neferâtı dahi bi'l-kıyâs her bir topa onar nefer ta‘yîn olunup, şâhî topların dahi sür‘at topları gibi i‘mâl olunması matlûb ve fîmâ-ba‘d neferât-ı merküme şâhî1088 topları dahi sür‘at mühimmâtı ile i‘mâl etmek vâdîsinde meşk u ta‘lîm eyleyeler. Ve her top ustasının bir nefer yamağıyla sekiz nefer cem‘an dokuz neferi olmağla, on ustanın zîr-i idâresinde olan neferât mu‘ayyen olup, gayri ustanın  neferine karışmaya. Ve her on nefer müstakıll ü mahsûs olup, kangı nefer kangı top ustasına merbût idüği bilinmek içün her bir top ustasına  ortası nişânından mâ‘adâ bir ‘alâmet-i mahsûsa vaz‘ı ve ‘alâmet-i mezkûreyi top ustası ve neferâtı ma‘an hâmil olmak lâzım olmağla, evvelen ortası nişânını kaçıncı orta olduğunun rakamıyla kisvelerine vaz‘ eyleyeler ve her ortada top ustası olmağla, ol ustalara tertîb üzere birinci, ikinci, tâ onuncuya varıncaya dek top ustası ıtlâk olunup, kisvelerine vaz‘ edecekleri orta nişânlarının aşağısına kaçıncı usta olduklarının rakamını kendüleri ve neferleri vaz‘ eyleyeler. Ve bâlâda mastûr mahsûsca ‘alâmet işbu rakamdan ‘ibâret olup, lede'l-mu‘âyene Topçu Ocağı'nın kangı ortası ve kaçıncı top ustası ve neferi olduğu ma‘lûm ola. Ve her ortaya verilan toplara ol ortanın nişânı hakk ile vaz‘ olunmak eğerçi lâzım olup, lâkin ortaların her birine sür‘at ve obüs ve balyemez ve şâhî topları mahlûtan verilecek olup, hîn-i hâcetde bir ortanın topları bir cins olmak iktizâ eyledikde, birinin topu dîgere verilmek lâzım gelüp, bu sûretde top üzerinde hakk ile nişân bulunmak, topun âhar ortaya verilmesine mâni‘ olacağı zâhir olmağla, topların nişânı hakk ile vaz‘ olunmayup, ortalara verildikçe1089 yağlu boya ile vaz‘ olunarak ortadan ortaya top verildikde, evvelki nişânı imhâ olunup, yerine verildiği ortanın  nişânı yine yağlu boya ile vaz‘ olunup, sefer ü hazarda bu keyfiyyet mu‘teber ola. Muhârebede her ustaya verilan topda yağlu boya ile vaz‘ olunan orta nişânı yanına ol ustanın kendüye mahsûs rakam-ı nişânı dahi kezâlik yağlu boya ile vaz‘ oluna. Ve her usta neferâtıyla ma‘an topunun yanından ve nefer, ustasından ve ustası, neferinden ayrılmak câyiz olmaya.  Top ustasının yevmiyyesi ma‘a-kisve-behâ doksan akça ve yamağının ma‘a-kisve-behâ yevmiyyesi altmış akça olup, mâ‘adâ sekiz neferinin eskisi kim ise elli akça ve yenisi otuz altı akça ma‘a-kisve-behâ yevmiyyeli ola. Ve yevmiyye tertîbinde cihet-i rüchân mücerred isti‘dâd-ı zâtî olmağla, Ocak Nâzırı, Topçu-başı'yla tertîb-i neferâtda mâhir ve eski, yevmiyyeli ve gayr-i mütefennin ve cedîd, mâ-dûnu olmak üzere tertîb ve gayr-i müsta‘iddi tercîhden ihtirâz edeler.
Her ortaya Aşcı ve Baş-karakullukçu1090 ve Saka'dan mâ‘adâ, on beş nefer Karakullukçu1091 ve Ağa Ortası'na1092 otuz beş nefer Kara-kullukçu1093 tahsîs olunup, ma‘a-kisve-behâ yevmiyyeleri otuzar akça ola. Ve bunlar ortalara Mülâzım olmalarıyla, Kara-kullukçu koşulduğu günden beher hâl top atmak fenninde mehâret kesb eylemeleri meşrût olup, bi'l-münâvebe ‘ale'd-devâm tahsîl-i fenn etmeğe sa‘y ü dikkat eyleyeler. Ve bi'l-cümle Ocak ricâlinin kayd-ı zarûretden vâreste olup, refâh-ı hâlleri zımnında me‘âşlarının tanzîmi dahi emr-i mühimm olmağla, Ocak Ağası'na senevî otuz bin, Nâzır'a yedi bin beş yüz, Kâtib'e altı bin, Kethudâ'ya yedi bin beş yüz,  Kethudâ-yeri'ne Çorbacılığ'ından1094 mâ‘adâ bin beş yüz, Çavuş'a Çorbacılığ'ından mâ‘adâ bin beş yüz, Kapu Çukadârı'na yedi yüz elli guruş me‘âş ta‘yîn ve Ocak Ağası'na yirmi vakıyye lahm ve seksan çift nân ve sâyirine zîrde beyân olunduğu vechile ta‘yînât tertîb olunup, nân-ı ‘azîzin her çifti yarımşar vakıyye ola.
İşbu me‘âşların bu vechile teksîri zâbitlerin vaktiyle sefer mesârıfiyçün evvel emirde tahsîl-i refâh u kuvvet ve bi'l-iddihâr nâyil-i gınâ vü vüs‘at olmaları mesâlihi içün olmağla, eyyâm-ı hazarda te‘azzüz ü tereffüh fikriyle isrâf ü sefâhet vâdîlerine düşmeyüp, oluruyla kanâ‘at ve sefere sermâye ve kudret peydâ  etmeğe sa‘y ü gayret edeler. Şöyle ki, libâs ve me‘âş ve meskenlerinde hadd-i i‘tidâle ri‘âyet etmeyüp, telef ü seref üzere olurlar ise men‘ ü tahzîr1095 ve mütenebbih olmayanlar te‘dîb ü tekdîr olunalar. Ve zâbitâna ta‘yîn olunan me‘âş, icmâl-i mevâcibe idhâl olunmayup, mevâcibin hîn-i tertîbinde ma‘an tertîb olunup, mevâcib ihrâcı günü Hazîne-i hümâyûn'dan bir kısta iktizâ eden me‘âş her ne ise derhâl Ocağ'a îsâl ve Nâzır ma‘rifetiyle ashâbına i‘tâ vü tevzî‘ ve ketm ü te‘hîrden men‘ ü tahzîr oluna. Neferâtın kadîmden olan kışlakları vâfî olmadığından, tevsî‘ ve iktizâsına göre müceddeden binâsı tasmîm olunmağla, neferât-ı merküme kışlaklarında ârâm eyleyeler. Çorbacı'ya verilecek ta‘yînâtdan başka Oda-başı ve Vekîl-harc ve Bayrakdâr ve Aşcı ve Baş-karakullukçu ve sâyir kara-kullukçular ve neferât içün  ortalara ta‘yînât tertîbi dahi lâzım gelüp, ancak neferât tertîbine henûz şurû‘ olunmağla, mevcûdlarına göre ta‘yînâtları dört usta[sı]na verile. Ve mevcûdların ta‘yînâtı Nâzır ve Kâtib ma‘rifetiyle tertîb olunup, nâzırların tezkireleriyle mahsûb olup, ta‘yînâta ricâl-i Ocak'dan bir kimse müdâhale etmeyüp, ederler ise te‘dîb olunalar. Ve Topçu Ocağı'ndan küllî hıdmet me‘mûl olduğuna binâ‘en, taraf-ı hümâyûndan iltifât erzânî kılınup, temeyyüzleri matlûb olmağla, çorbacıların esbâb-ı dîvâniyyeleri âl sâye çukadan şemseli bol yenlü ferâce olup, hazar u seferde sayf ü şitâda çuka entârî ve çuka cübbe ve sâye1096 kapûd iktisâ eyleyeler. Ve hengâm-ı sayfda entârîleri beyâz bogasiden olmak câ’iz1097 ola. Bu def‘a iktisâ edecekleri libâslarının nümûnesi olmak üzere taraf-ı hümâyûndan yirmi beş nefer Çorbacı'ya yirmi beş kat libâs ihsân buyurulmağla, fîmâ-ba‘d libâslarını  işbu def‘a nümûne olarak i‘tâ buyurulan elbiseye muvâfık tanzîm eyleyeler. Eyyâm-ı şitâda şiddet-i berdden muhâfaza içün mecbûr olan olur ise, zağarasız Anadolu nâfesi cübbe geymek câyiz ola. Sâye kapûd ve çuka ‘antârî ve çuka cübbe ve sayfda bogasi ‘antârî hey‘et-i mahsûsaları olmağla, bu vechile mümtâz olalar. Ve orta aşçıları ve Oda-başı ve Bayrakdâr ve Vekîl-harc dahi yeşil çukadan serhadli iktisâ eyleyeler. Ve neferâtdan temeyyüz içün top ustaları göğez çukadan nîmten ve yamakları fıstıki çukadan ve1098 mâ‘adâ Topçu neferâtı  yeşil çukadan ve tüfeng-endâzları mor çukadan nîmten geyüp, ‘ale's-seviyye mâ‘î Leh çukasından potur ve cümlesi kırmızı fes üzerine İstanbul-kârî siyâh pûşi saralar. Ve top ustası ve yamağı ve neferât-ı sâyirenin beher mevâcibde ber-vech-i âtî kisve-behâları içün mu‘ayyen yevmiyyeleri olmağla, nümûne içün ibtidâ tertîbinde bir def‘a verilecek elbise-i mahsûsaya fîmâ-ba‘d libâslarını mu‘ayyen olan kisve-behâlarından kendüleri tanzîm ve kara-kullukçuların hey‘et-i asliyyeleri tagyîr olunmayup, açık mâ‘î nîmten ve baş-karakullukçuları1099 iktizâsına göre kırmızı telli mukaddem sarmak ve mevcûd olan Eşkinci neferâtına ne mikdâr ise bir kimseye gadr olmamak irâdesiyle eşkinci topçularda yevmiyyesi otuz altıdan dûn olanları ber-mûceb-i şurût hıdmetine rağbet ve müdâvemet eder maküleden ise, yevmiyye ve kisve-behâları otuz altıya iblâğ ve yevmiyyeleri ziyâde ve elliden dûn olanları elliye varıncaya değin tertîbe tevfîk oluna. Ve elliden ziyâde yevmiyyeli olarak kanûn târîhinden mukaddem Eşkinci Topçu esâmîsine mutasarrıf olanlardan mehâreti zâhir olanlar Zâbit nasb ü ta‘yîn olunup, tertîblerine göre yevmiyye ve kisve-behâları  tanzîm oluna. İşbu kadîm eşkinci topçularından hüneri olmayanlar neferlik ile te‘allüm-i fenn içün ta‘lîm mahallinde ‘ale'd-devâm mevcûd bulunup, kesb-i san‘at eyleye. Bir seneye dek kesb-i hüner eyler ise, neferlikde ibka olunup, yolu geldikde tertîb-i tarîkleri üzere işbu  kanûn-i cedîd nizâmına tatbîk ile hakkında mu‘âmele oluna. Ve o makalelerin ziyâde yevmiyyesi nefer olmasına mâni‘ olmaya. Lâkin şart-ı mezkûr üzere ‘atîk eşkincilerden cüz’î ve küllî yevmiyye mutasarrıflan, böyle mu‘teber Ocağ'a rağbet ve ta‘lîm yerine gelüp, hüner tahsiline sa‘y ü gayret ve kışlasına müdâvemet etmeyüp, bulunduğu kârdan ferâgat etmez ise ve taşrada bulunanları Âsitâne'ye gelmeyüp yâhûd fevt ile esâmesi mahlûl olursa, o makalelerin esâmîsi hazîne-mânde olunup, yerine mülâzimînden biri ibtidâ neferin duhûl edeceği ma‘a-kisve-behâ otuz altı akça yevmiyye ile nefer tahrîr olunup, bu mâddeye kemâl-i mertebe sa‘y ü dikkat oluna. Ve ‘atîk Eşkinci neferâtından ‘alîl ve hıdmete yaramazı bulunur ise, hıdmet-i sâbıkasına mükâfâten hakkında merhamet tesvîg olunup, Nâzır ve Ağa ma‘rifetleriyle teharrî vü dikkat olunarak iktizâsına göre münâsibi mikdâr1100 teka‘üdlük tevcîhi câyiz ola. Zikr olunan neferât-ı ‘atîkadan mâ‘adâ, iktizâ eden mezkûru'l-mikdâr neferâtın intihâb olunacak Nâzır ve Ağa ve Ocak ricâli ma‘rifetleriyle tahrîrine şurû‘ ve tertîbine mübâşeret oluna. Sür‘at topları meteris topu olmayup, saff-ı cengde müsta‘mel olmak cihetiyle her ne kadar sâyir ocaklar piyâdeleri saflarında isti‘mâl olunacaklar ise dahi, topçulardan mâ‘adâ yine Topçu neferâtı olmak üzere başkaca tüfeng-endâz1101 muhâfız neferâtına muhtâc olup, her sür‘at topuna mahsûs olan  on nefer sür‘atçilerden  mâ‘adâ onar1102 nefer dahi tüfeng-endâz neferât tahrîr ve ta‘yîn olunacak mu‘allimler ma‘rifetleriyle tüfeng-endâzlık fennini te‘allüm eyleyeler. Bunların hıdmetleri merbût oldukları topun muhâfazasıyla tüfeng-endâzlık ola.
Bir ortadan topçu neferinin yeri1103 münhall oldukda, ortasının mülâzımlarıyla işbu tüfeng-endâz beynlerinde top atmakda sâhib-i mehâret kim ise ol kimesne nefer olup, hâricden mülâzım yâhûd tüfeng-endâz yazıla. Bu sûretde işbu tüfeng-endâzlar dahi top fenninde mehâret kesb etmek muktezây-ı tarîklerinden olmağla, vakitlerini mücerred tüfeng atmağa hasr etmeyüp, aralıkda top atmak san‘atını dahi tahsîl edeler. Ve bu tüfeng-endâzların yevmiyye ve kisve-behâları yirmi beşer akça olup, toplara mahsûs neferâtdan sonra tahrîr oluna.
Esnây-ı seferde bir ortaya bi'l-cümle sür‘at topu verilmek lâzım geldikde, dîger ortalarda olan sür‘at toplarından verilmek iktizâ eylediğine nazaran, ol topların muhâfazasına me‘mûr tüfeng-endâzlar berâber bulunmak ve zikr olunan tüfeng-endâzan o ortaya Yamak olarak istihdâm olunup, muhâfız olmaları hasebiyle sür‘at toplarının yanından münfekk olmayalar. Ba‘de-hıtâmi'l-maslaha sür‘at topları, tertîb-i sâbık üzere ortalarına rücû‘ eyledikde, tüfeng-endâzlar dahi fi'l-asl yoldaş oldukları ortalara ric‘at eyleyeler.
Topçu Ocağı tertîbine göre bu mikdâr toplara neferât-ı mezkûre kâfî olmağla, fîmâ-ba‘d Taslakçı ve sâyir isimler ile Ocak'da bilâ-esâme neferât olmaya. Ve esâmesizlere Topçu ıtlâk olunmaya. Ve Nâzır  ve Ağa ve Kethudâ ve sâyir Ocaklu hâricden bilâ-esâme etbâ‘ kullanup, neferden etbâ‘ istihdâm etmek ebedî câyiz  olmaya. Pâdişâh, kulunun hıdmetkâr olmasına bir vechile rızây-ı hümâyûnu olmayup, gerek Ocağlu ve gerek ricâl ve gayriler topçulardan bir neferi hıdmetkâr etmeyüp, eder olurlar ise te‘dîb olunalar. Ve üç ayda bir mevâcib ihrâcında Kâtib olanlar sâyir me’mûrlar ile Dîvân-ı hümâyûn'dan kanün-i kadîm üzere mevâcibi alup, doğru Top-hâne'ye îsâl ve hıfz eyleyüp, Nâzır ve Topçu-başı hâzır oldukları hâlde sergi ferş birle tevzî‘ine şurü‘ eyleyeler. Ve tevzî‘ ü tekmîline dek mevâcib akçası nâzırlar re‘yiyle kâtiblerin hıfzında ola. Sergiden ba‘zı fukarâya sadaka ve ‘atıyye olarak verilmek mu‘tâd olan masraf-ı sergi nısf-ı yevmiyyeyi tecâvüz etmamek üzere sarf olunup, mâ‘adâ fazla-i mevâcib her bir ortaya yevmiyyelerine göre ne mikdâr muktezî ise orta orta1104 ayrılup, nâzırların zîr-i yed-i muhâfazalarında olarak ol ortanın umür-ı mesârıfı görülmek içün iktizâsı mikdârını o ortanın Vekîl-harcı'na teslîm ve her ortada îkad olunacak kandîl ve şem‘ ve cârüb ve hatab ve kömür ve me‘külât ve levâzım-ı sâyire behâları fazla-i sergiden Vekîl-harc ma‘rifetiyle tanzîm oluna. Ve mevsiminde hisâbını ru‘yet ve bir sergiden dîger sergi ferşine dek mesârıfdan fazla her ne mikdâr nesne kalur ise, orta mâlı olmak üzere ‘ale'd-devâm nâzırların hıfzında olup ve dîger mevâcib ihrâcında anın dahi ilerüki mevâcibe dek mesârıfı tenzîl ve fazlası minvâl-i muharrer üzere idâre olunup,  fazlalarıyla ortaların çorbacıları ve zâbitânı ve ocak ağaları vukuflarıyla Kâtib defterine kayd ile nâzırların hıfzında ola. İşbu fazla-i sergiye Nâzır ve Ağa ve Kâtib ve Kethudâ ve Çorbacı  ve Oda-başı ve Bayrakdâr ve zâbitân-ı sâyire tama‘ etmeyeler. Ederler ise te‘dîb olunalar. Ve fazla-i sergiden mâ‘adâ yevmiyyelerinden bir akça tenzîl olunmaya. Tenkısa cesâret edenlerin haklarından geline.
Kara-kullukçu ve Aşcı ve Saka ve Bayrakdâr ve Vekîl-harc ve oda-başıların mu‘ayyen yevmiyyeleri olmağla, mevâcib tevzî‘inde bahşiş ve tas akçası ve vesâyil-i sâyire ile bir neferden bir akça taleb etmeyeler. Ve bu husüsa Ağa ve Nâzır ve Kâtib ve Kethudâ dikkat edüp, ruhsat irâ‘esiyle el-ân veren olursa te‘dîb oluna. Ve mevâcibleri neferât yedine teslîm olunup, sipâriş ü havâle ile âhara verilmeye. Ve mevâcib çıkar iken hastalık ve yâhûd âhar ‘özr-i şer‘iyle bulunmazı olur ise, mevâcibleri defteriyle Nâzır'ın ‘ilmi lâhık olarak Kâtib yedinde emâneten hıfz olunup, ‘adem-i huzûru ‘özr-i şer‘îden iktizâ ile hıdmetde tekâsülü olmadığı Nâzır ‘indinde tehakkuk ederse sâhiblerine teslîm olunup, hıdmetlerinde devâmı olmayup, ancak mevâcibde ‘ulûfe içün gelanleri Ağa ve Nâzır tashîh edüp, o makülelerin yevmiyyeleri ref‘i ve Ocak'dan tardıyla iktifâ olunmayup, aldığı ‘ulûfenin reddiyle sâyire ‘ibret kılınmak ve ref‘ olunan yevmiyye-i merküme mutasarrıflarının birine mülâzımlardan nefer yazılup, anın yerine hâricden ber-mûceb-i şurût Mülâzım yazıla. Ve tevzî‘-i mevâcibde nefer ‘ulûfesi sergide  ellerine teslîm olunacağından, yoklanma sûreti dahi hâsıl olmağla, nâ-mevcûdları nâzırlar, Kâtib ma‘rifetiyle başkaca defter edüp, Bâb-ı ‘âlî'ye ba‘de'l-‘arz yerlerine yarar neferât bilâ-tekâsül tedârük ve tahrîr eyleyeler. Ve Topçu ortalarından ba‘zılarının müsakkafâtı şâmil vakıfları ve nuküd-i mevküfeleri olmağla, nâzırlar buna dahi nezâret eyleyüp, şart-ı vâkıfı icrâ ve Ocağ'ın Beytülmâli'ni  dahi telefden vikaye eyleye. Ve o maküle emvâl-i Beytülmâl, ‘ilm-i Nâzır lühûkuyla ortaların mesârıf-ı seferiyyelerine sarf içün ocakda memhûren hıfz oluna. Neferin yolu giderek Oda-başı olmak ve andan mâ-fevkıne vusûl bulmak kazıyyesi bâlâda mastûr şurûtdan zâhir ve orta-başıların müte‘ehhil olmaması, ocağların kavânîn-i kadîmesinden olduğu mütevâtir olmağla, işbu kanûn-i cedîd târîhinden sonra müceddeden yazılan neferât te‘ehhül etmek lâzım gelürse, Oda-başı olamayacağlarını ve mâ-fevkıne ‘adem-i vusûl ile neferlikde kalacağlarını mukarrer bileler. Ve Çorbacı olmayınca te’ehhül etmeyeler. Ve fi'l-asl müte’ehhil bulunanlar tahkik olunup, anlardan gayri müceddeden tahrîr olunacak neferât mücerredlerden yazılup, müte‘ehhil olanlar yazılmaya. Ve Topçu yazılup, bir müddetden sonra rızâsıyla yevmiyyesinden keff-i yed ve hıdmetini terk ederi olursa, yevmiyye-i merkümeden aldığı ‘ulûfe temâmen istirdâd ve Hazîne-i ‘âmire'ye teslîm oluna. Ve eğer yevmiyye ile tahrîr olunan topçular vakt-i hazar ‘ulûfe alup, sefer hengâmı ortasın bırağup firâr eyler ise, bir Ocak'da kabûl olunmayup ve bi-eyyi-vechin kân buldurulup, cezâsı tertîb oluna.  Ve hılâf-ı nizâm hareket eden neferâtı zâbitân dâ‘imâ tecessüs edüp, Ağa ve Nâzır'a ihbâr eyleyüp, muhıll-i nizâm olan mâddeleri ketm eden zâbitân mazhar-ı ‘ukübet ola. Ve Ocak-ı mezkûrun şurût-ı nizâmiyyeleri her vechile mer‘î olduğuna binâ‘en, mevâcib i‘tâsında nâzırları teharrî edüp, bi'l-cümle zâbitân ve tevâbi‘leri ve esnâf ve sâyir etbâ‘ ellerinde Topçu yevmiyyesi bulunur ise, fi'l-hâl ref oluna. Ve mahlûl vukû‘unda zâbitân etbâ‘ına yevmiyye verilmeye.
Yevmiyyeli Topçu neferâtı mümtâz olmağla, asıl yevmiyyeli topçulardan  biri töhmet ile ahz olundukda, kanün üzere bir mahalde alıkonulmayup, doğru Topçu Ocağı'na gönderile. Cürmü ne ise zâbiti ma‘rifetiyle Ocağ'ında icrâ oluna. Ve yevmiyyeli Topçu neferâtından biri firâr edüp, sâyir ocağların birine ilticâ eyler ise, o Ocak'dan zinhâr kabûl ü istıshâb olunmaya. Ve bu maküleden biri hılâf-ı şer‘ hareket eyledikde, kanün-i Ocak icrây-ı şerî‘ate mâni‘ olmayup, ahz ü habs ve te’dîbine sâyir ocağlardan müdâhale olunmaya. Ve Topçu Ocağı'nda bilâ-esâme nefer olmamak meşrüt olmağla, fîmâ-ba‘d bilâ-esâme yoldaşlık iddi‘âsında olanlar mu‘teber olmadığı gibi, bu maküle esâmesizlerden biri ahz olunur ise, Topçu Ocağı'ndan müdâhale ve tesahhub olunmayup, bu mâddeye Âsitâne'de ve taşrada dikkat oluna. Zâbitân ve neferât haklarında bu vechile cârî vü mer‘î olacak ‘inâyet-i Şâhâne'nin kadri bilinüp, îfây-ı teşekkürü zımnında şurüt-ı lâzimenin icrâsına ihtimâm ve ‘ale'l-husüs eyyâm-ı muhârebe ve tertîb-i sufüfda merdlik ve gayret-keşlik ve nâmüs-ı  devlet ve Ocak gayretini yerine getürüp, ebedî düşmenden yüz çevirmemeğe te‘ahhüd eyleyeler1105. Ve muhârebe vakitlerinde izhâr-ı şecâ‘at ve def‘-i mazarrat edenlerin esâmelerine terakki verilmek câyiz ola. Ve kangı top ve orta bir mahalle ta‘yîn olunur ise, neferâtı topun yanından ayrılmayup, sayf ü şitâ me‘mür olduğu mahalde kıyâm ve ordunun kışlaya duhülüyle topçuların bir neferi Âsitâne'ye gelmek câyiz olmaya. Ve seferde sâbıkları misillü ortasını ve hıdmetini terk ü firâr ihtimâli olursa buldurulup, cezâsı tertîb oluna. Ve her topun neferâtı hıdmetini âlet-i me‘âş bilüp, topa hıdmetden garaz mesâff1106 u ceng günlerinde topu i‘mâl ve a‘dây-ı dîn ü devleti karîn-i izmihlâl etmek maslahatı olduğunu  bilerek ‘ale'd-devâm meteris ve meydân cenglerinde yiğitlik şartını yerine getüreler. Ma‘âzallah muhârebede bir top düşmen yedine girer ise, ol topun neferâtıyla ortasının Çorbacısı ve zâbitân-ı sâyiresi mazhar-ı ‘ukübet ü cezâ olup, âhar gayret-keş zâbitler tedârük oluna. Ma‘âzallah eğer bir ortanın cümle topları a‘dâ yedine girerse, kâffe-i mevâ‘îd icrâsından başka o orta külliyyen kaldırılup, nâm ü nişânı bir vakitde mezkür olmaya.
Her ortaya dört sür‘at ve iki obüs ve iki şâhî ve iki balyemez topu verilüp, dört nev‘ topun vakt-i hazar i‘mâlini ta‘lîm ve muhârebe iktizâ eyledikde, her cins topu kullanmağa mehâret ü isti‘dâd tahsîl eyleyeler. Ve hîn-i muhârebede i‘mâl içün neferâta ne cins top verilür ise, fi‘l ü ‘amellerini bir cinse tahsîs ile i‘mâlinde tereddüd etmeyeler. Ve vakt-i hazar Salı ve Cum‘a günlerinden mâ‘adâ, beher yevm beşer orta  bi'l-cümle neferât ve ecnâs-ı toplarıyla bi'l-münâvebe tahsîs olunan mahallerde zâbitleri hâzır oldukları hâlde ta‘lîm edeler. Ve iktizâsına göre Nâzır ve Ağa ve Kâtib ve Kethudâ münâvebeten ta‘lîm mahallinde bulunup, nezâret edeler. Sür‘at iktizâ eyler ise, gülleli ve yâhûd güllesiz ve balyemez ve şâhî ve obüs toplar gülleleriyle ta‘lîm oluna. Ve nevbetleri olmadığı gün kışlalarında barutsuz ve güllesiz sür‘at topu ta‘lîm ve te‘allüm edeler. Ve ber-vech-i muharrer münâvebe tarîkıyle her orta beher hâl haftada bir kerre ta‘lîm mahallinde buluna. Ve aralık aralık1107 Sadrıa‘zam ve Kapudan Paşa hazerâtı ve Defterdâr Efendi ta‘lîm mahalline varup, san‘atlarında mehâreti zuhûr edenleri ‘ale'l-ıtlâk mazhar-ı iltifât ü ikrâm etmek ve top ustası ‘özr-i makbûl ile ta‘lîm mahalline gelemez ise, yamağı  makamına kayim ve neferâtı hıdmet-i lâzimelerinde i‘mâl etmek ve'l-hâsıl câ-be-câ ta‘lîm mahalli yoklanup, nâ-mevcûdların te’dîblerinde dakika fevt olunmaya. Ve sür‘atci ve balyemezci ve sâyirleri bi'l-cümle Topçu neferâtı olmalarıyla, Ocak hıdmetini müsâvât üzere ru‘yet eyleyeler. Müteka‘idlerin mahlûlleri bilâ-ketm ihbâr olunup, haberini verene kanûn üzere iki akça ihbâriyye gümrükden tevcîh oluna. Ve mahlûl satmakdan ağaları hazer edüp, Eşkinci ve müteka‘id esâmeleri alınup satılmaya. Ve mütenebbih olmayanların bilâ-imhâl haklarından geline. Ve yalnız bunların te‘dîbi ile iktifâ olunmayup, hılâf-ı kanûn hareket vukû‘unu tecvîz1108 ve yâhûd istihbârda kusûr eylediği içün Nâzır ve Ağa ve sâyir zâbitân mazhar-ı te‘dîb olacağları mukarrer olmağla, ana göre dikkat eyleyeler. Ve müteka‘idlerin mevâcibi i‘tâsında sâhib-i esâmî  olduğu tahkik olunarak ‘ulûfesi verile. Ve zâbitân ellerinde kanûndan mukaddem bulunan Eşkinci ve müteka‘id yevmiyyelerini rızâlarıyla ve ağaları ma‘rifetleriyle Nâzır'a teslîm ve hazîne-mânde oluna. Nizâmdan sonra o makule zâbitân esâmî vermeyüp, ketm ederler ise Ocağ'dan tard ve mazhar-ı eşedd-i ‘ikab kılına. Ve Ocak'da mesbûku'l-hıdme pîr ve ‘amel-mânde neferâtın yevmiyyesi nısfı mikdârına varınca ve Kethudâ'ya yüz yirmi ve Kethudâ-yeri'ne doksan ve Çorbacı'ya seksan akça gümrükden teka‘üd vazîfesi verilmek câyiz ola. Ve eğer bunlar muhârebede mecrûh ve hıdmete liyâkatleri kalmadığı ba‘de'l-iltiyâm tehakkuk eyler ise, merhameten dahi ziyâde teka‘üdlük vazîfesi hıdmet ü istihkakına göre verilüp, o mikdârı tecâvüz etmamek ve bu vechile neferin biri1109 teka‘üd oldukda, esâme-i sâbıkı yerine tahrîr olunacak neferin ismine tasrîh ile Nâzır'ı ve Ağa'sı ‘arz eyleyeler.  Ve kezâlik vakt-i hazar hıdmet-i lâzıma ru’yet eder iken sakat ve muhârebe hengâmı mukâbele-i a‘dâda mecrûh ve ‘amel-mânde olan neferâta yevmiyyesi mikdârı gümrükden tekâ‘üdlük vazîfesi ihsân olunup, sâbıklarda olduğu gibi şefâ‘at ü recâ ve bertîl ü rişâ ile vazîfe-i tekâ‘üd verilmek memnû‘ ola. Ve mütekâ‘id olacak şahıs bi'n-nefs sadrıa‘zamların manzûru olmadıkça tekâ‘üd vazîfesine müstehakk olmaya. Ve tahrîrât ile tekâ‘üdlük tevcîhi câyiz olmaya. Ve kânûn târîhinden sonra gümrükden tekâ‘üd vazîfesi tevcîh olunanların vazîfeleri ne ise ‘ulûfe ihrâcında ma‘rifet-i Nâzır ile topdan gümrükden getürdilüp, Eşkinci mevâcibi gibi1110 tevzî‘inden sonra, Nâzır ile Topçu-başı ve zâbitân-ı  Ocak ma‘rifetiyle neferât mevâcibi gibi vazîfeleri tevzî‘ oluna.
Hengâm-ı seferde Nâzır ve Ağa sefere1111 gitdiklerinde, Âsitâne'de kalacak Nâzır ve Ağa Vekîli kezâlik tekâ‘üd vazîfelerini mevâcib ihrâcı ‘akabinde gümrükden temâmen getürdilüp, sergi ferşiyle tevzî‘ oluna.
Topçu tekâ‘üdleri vezâyifi gümrükden havâle olunmak cihetiyle Ocak'dan çıkmış olmayup, yine vazîfeleri Ocak'da verileceğine binâ‘en, vakt-i sefer Âsitâne'de vâki‘ olan Ocak hıdmetini kadîmi gibi Topçu tekâ‘üdleri ru’yet edeler. Ve mahlûl vukû‘unda derhâl Nâzır ve Ocağlu tarafından ihbâr olunup, iki akça ihbâriyyesi tevcîh ve kusûru hazîne-mânde oluna. Ve tekâ‘üd vazîfelerini alup satmak memnû‘ olup, eğer biri satup işlemişi almağa âharı varırsa verilmeyüp, derhâl hazîne-mânde olunup, bâyi‘ ve müşterî mazhar-ı ‘îkâb ola.
Zikr olunan ortaların çorbacıları taşraya me‘mûr kılınmayup, me‘mûriyyeti1112 iktizâ eyler ise mükemmelen ba‘zı zâbitân ortasıyla ta‘yîn oluna. Ve bir mahalle mükemmel  orta ta‘yîni lâzım gelmeyüp, bir-iki kıt‘a top göndermek iktizâ ederse, ortaları zâbitânından münâsibi Sergerde nasb ü ta‘yîn olunup, her bir ortaya verilecek on kıt‘a topun yüz def‘a atılacak mikdârı barut ve yuvarlakları ve cebe-hâne mühimmâtı ve levâzım-ı sâyiresi her ne ise ortasıyla berâber olmak ve her bir topun levâzımı başka başka tefrîk ve verâsından ayrılmamak şart-ı kavî ola. Ve top ‘arabacıları, topçuların yamağı gibi olmağla, her bir topa iktizâ eden ‘Arabacı neferâtı, ‘Arabacı Ocağı kânûnuna derc olunacak olmağla, mûcebiyle hareket oluna. 
Her bir ortaya onar top tertîb olunup, kifâyet eylemediği hâlde iktizâsına göre ziyâde olunmak ve ol mikdâr neferâtın tekmîli vakte mevkuf olup, şimdilik ikişer üçer top tertibinden başlanup, neferâtlarıyla tekmil olundukça, refte refte birer ikişer top dahi ‘ilâve ve neferâtı ikmâl olunarak onar topa iblâğ olunmak, dahi ziyâde tertîb lâzım geldikde, cümle toplar inşâ‘allah beş yüze iblâğ olunup, râbıtası verilmek ve işbu nizâm her ortaya onar top i‘tâsı ferazıyla olup, dahi ziyâde top ‘ilâvesi ve ol toplara neferât tahriri ber-vech-i âti mülâzım kara-kullukçuların dahi bu tertibe tevfik ile teksiri lâzım gelmekle, bu minvâl üzere her bir ortanın Topçu ve kara-kullukçuları iki yüz elliye bâliğ olup, dahi ziyâde top ‘ilâvesiyle neferât tahriri iktizâ eyledikde, bir ortanın bundan ziyâdeye tehammülü olmayup, müceddeden yirmi beşden fazla orta küşâdı câyiz ola.
Ve cümle Ocağ'ın yevmiyye mevâcib ve zâbitân me‘âşı ve ta‘yinâtları vech-i âti üzere mer‘i ola. Topçu-başı Ağa'ya senevi  otuz bin guruş me‘âş ve yevmiyye yirmi beş kıyye lahm ve seksan çift nân ve Topçu Ocağı Nâzırı'na yalnız senevi yedi bin beş yüz guruş me‘âş ve Topçu Kâtibi'ne senevi altı bin guruş me‘âş ve yevmiyye sekiz kıyye lahm ve otuz iki çift nân-ı ‘aziz ve Topçu Ocağı Kethudâsı'na senevi yedi bin beş yüz guruş me‘âş1113 ve yevmiyye sekiz kıyye lahm ve otuz iki çift nân ve Kethudâ-yeri'ne Çorbacılığ'ından fazla senevi bin beş yüz guruş me‘âş ve yevmiyye üç kıyye lahm ve on iki çift nân ve yirmi beş çorbacıların  her birine senevi biner guruş me‘âş ve yevmiyye ikişer kıyye lahm ve sekizer çift nân ve Çavuş'a Çorbacılığ'ından gayri senevi bin beş yüz guruş me‘âş ve yevmiyye iki kıyye lahm ve sekiz çift nân ve Kapu Çukadârı'na yalnız senevi yedi yüz elli guruş me‘âş ve bir topun tertibi bir nefer top ustasına yetmiş beş akça yevmiyye ve on beş akça kisve-behâ ve bir nefer top ustası yamağına1114 elli akça yevmiyye ve on akça kisve-behâ ve sekiz nefer Topçu neferâtına otuz altıdan elliye varınca ikişer akça tefâvüt ile üç yüz kırk dört akça yevmiyye ve bir ortanın tertibi Çorbacısı'nın me‘âş ve ta‘yinâtı bâlâda beyân olunduğu vech üzere bir nefer Oda-başısı'na yüz beş akça yevmiyye ve on beş akça kisve-behâ ve bir nefer Vekil-harc'a seksan beş akça yevmiyye ve on beş akça kisve-behâ ve bir nefer1115 Bayrakdâr'a seksan akça yevmiyye ve on beş akça kisve-behâ1116 ve on nefer top ustasının her birine ma‘a-kisve-behâ doksanar akça yevmiyye ve on nefer top usta yamağının her birine ma‘a-kisve-behâ altmışar akça yevmiyye ve seksan nefer Topçu neferâtına ma‘a-kisve-behâ üç bin dört yüz kırk akça yevmiyye ve bir nefer Aşcı'ya yetmiş beş akça yevmiyye ve on beş  akça kisve-behâ ve bir nefer Baş-karakullukçu'ya elli akça yevmiyye ve on akça kisve-behâ ve bir nefer Saka'ya otuz akça yevmiyye ve on akça kisve-behâ ve on beş nefer Kara-kullukçu ve mülâzimânın her birine ma‘a-kisve-behâ otuzar akça yevmiyye ve Ağa Ortası'na mahsûs olarak ziyâde olan yirmi nefer Kara-kullukcu'nun her birine ma‘a-kisve-behâ otuzar akça yevmiyye ve bu cümle ortalardan mâ‘adâ  Kâr-hâne ve Top-hâne hıdmetinde olmak üzere tertîbi iktizâ eden neferâtdan bir nefer Serrâc-bâşı'ya yetmiş beş akça yevmiyye ve on beş akça kisve-behâ ve otuz nefer kara-kullukçuların her birine ma‘a-kisve-behâ yirmişer akça ve yirmi nefer mülâzımlarının her birine ma‘a-kisve-behâ onar akça yevmiyye ve tertîb-i mezkûr üzere her bir ortaya on top verilüp, her ortanın Aşcı ve Karakullukçu ve Oda-başı ve sâyir zâbitânıyla neferâtı min-haysü'l-mecmû‘ yüz yirmi iki ve yalnız Ağa Ortası'nın yüz kırk iki neferi olmağla, yirmi beş ortanın üç bin yetmiş neferi ve Kullukçu ile bi'l-cümle Topçu Ocağı, zâbit ve neferi üç bin yüz yirmi bir nefere bâliğ olup, her bir ortaya1117 onar top verilüp, dört kıt‘ası sür‘at topu oldukda, her sür‘at topuna onar nefer tüfeng-endâzdan1118 beher ortaya kırkar nefer tüfeng-endâz1119 zamm ile cümlesi Ağa ve Kâtib ve yamaklarından mâ‘adâ dört bin yüz yirmi bir nefer olmak iktizâ eylediği ve Top-hâne'de fi'l-asl mühimmât zabt u tahrîrine me‘mûr olan Rûznâmçe1120 Kalemi'nin Rûznâmcısı ve dört nefer şâgirdânı olup, bunların nizâmı dahi Rîzendegân ile tanzîm olunacağı ve yirmi beş ortanın ta‘lîm günleri neferâtını yoklayup, mevcûd ve nâ-mevcûdunu tahrîr içün Ocak Kâtibi ma‘iyyetine iki nefer Kâtib ta‘yîn olunup, senede  beşer yüz guruş me‘âş1121 tertîb oluna. Ve bu iki Kâtib'in elverüp vermeyeceği Nâzır ile Kâtib'in re‘yine havâle oluna.
Rîzendegân neferâtının nizâmı ba‘de'l-müzâkere karâr-gîr oldukda, Top-hâne1122 mühimmâtı şurûtunda başka bir mâdde olup râbıtası  verile. Ve Tulumbacı neferâtı hey‘et ve nizâm-ı sâbıkları üzere ‘alâ hâlihî ibka oluna. Ve işbu Topçu Ocağı mâddesine dâyir bundan sonra ba‘zı fâyide ve lüzûmu müştemil ve şurûtunu mukavvî revâbıt1123 hâtıra gelürse, ba‘de'l-‘arz istısvâb olunursa, işbu kanûn-nâmeye tezyîl câyiz1124 ola.
İşbu nizâmât ‘atebe-i ‘aliyye-i hazret-i Tâc-dârî'ye ‘arz olundukda: —İşbu kanün-nâme-i hümâyûnum ittifâk-ı ârây-ı ‘ulemâ ve erbâb-ı şûrâ ile tertîb ü tanzîm ve pesendîde-i Mülûkâne'm olmağla, ilâ-mâ-şâ‘allâhü Te‘âlâ düstûru'l-‘amel tutulmak üzere iktizâ eden mahallere kayd oluna. Ve kanünum olmağla, bir vakitde hilâfına cesâret vuku‘a gelmeye. Mugayiri hareket eder olur ise haklarından geline” deyü hatt-ı hümâyün-ı mevhibet-makrün şeref-sudür oldu. ı [ \ \ d
