Şurût-ı tüfeng-endâzân
Topçu neferâtı tekmîlinden sonra sür‘at toplarının her birine onar tüfengçi tahrîriyle her birinin ma‘a-kisve-behâ yevmiyyeleri yirmi beşer akça olmak üzere kanün-i cedîdde gerçi mastür olup, ancak ba‘zı mevâdd-ı lâzimenin tezyîline ruhsat verilmiş olmağla, Topçu tertîbi gibi bu tüfeng-endâzlardan dahi, beher topa bir nefer usta ve bir nefer Yamak ve sekiz nefer tüfeng-endâz olarak tertîb olunup, usta ve yamakların yevmiyye ve kisve-behâlarında nefer ile fark olmak ve kara-kullukçuların yevmiyyesi otuzar akça olup, ma‘a-hâzâ bunların meşakkatleri dahi ziyâde olmağla, bunların dahi yevmiyyeleri o mikdâra iblâğ olunmak istısvâb olunduğuna binâ‘en, tüfeng-endâz neferâtı ustalarına yevmiyye ma‘a-kisve-behâ  altmışar akça ve yamaklarına ma‘a-kisve-behâ kırk beşer akça ve mâ‘adâ neferâta ‘ale's-seviyye ma‘a-kisve-behâ otuzar akça yevmiyye ta‘yîn olunmak ve bu neferât yirmi beş ortadan olduklarına binâ‘en, her birinin zabt u te‘dîbi, mensüb oldukları ortalar zâbitânına tefvîz olunup, fekat cümlesi ta‘lîm mahalline geldiklerinde, ta‘lîm ve te‘allümlerine nezâret ve hatâları vâki‘ oldukda, îkaz ve san‘atlarını yoluyla irâ‘et içün bir Sergerde'ye muhtâc olmalarıyla kisve-i mahsüsa ve senevî beş yüz guruş me‘âş ile bir kimse intihâb ve cümle tüfeng-endâzlara Tüfengçi-başı nasb oluna. Ve Tüfengçi-başılık münhall oldukda, hâricden biri nasb olunmayup, tüfeng-endâz ustalarından sinn ve liyâkat cihetiyle ercahı bi'l-intihâb Tüfengci-başı nasb oluna. Ve pîr ve ‘amel-mânde olduklarında, teka‘üdlükleri1125 kanün-nâme-i hümâyünda mastür Çorbacı teka‘üdü gibi ola. Ve tüfeng-endâz ustalarının meşakkati top1126 ustaları gibi olup, sâyir tüfeng-endâz neferâtı gibi Topçu neferi olmalarında tenezzül olmağla, bunların dahi ‘Alemdârlığ'la yolları işlemek içün tüfeng-endâz ustaları dahi top ustalarıyla müsâvî olarak kendü ortaları ‘Alemdârlığı münhall oldukda, top ustalarıyla tüfeng-endâz ustalarının her kangısı eski ise, ol eski bulunan top ustası ve yâhûd tüfeng-endâz ustası bulunduğu ortaya ‘Alemdâr nasb oluna.
