Zikr-i şurût-ı Rîzendegân ve keyfiyyet-i Rûznâmeci
 Top-hâne-i ‘âmire'de top isâgasına tahsîs kılınan Dökücü neferâtı dört bin dört yüz sekiz buçuk akça yevmiyyelü doksan üç nefer mikdârı olup, bu mikdâr lüzûmundan ziyâde olduğu ma‘lûm ve yevmiyyelerinin ekseri nâ-ehl yedine girüp, erbâbında ekall-i kalîl kaldığı emr-i meczûm olduğundan gayri, vezâyif-i sâyire gibi bey‘ ü şirâ olunarak nâsa me‘kel ve bu cihetle umûr-ı isâga muhtell olup, bunun dahi nizâmına dikkat muktezây-ı mecrây-ı maslahat olmağla, ba‘de-ezîn Dökücü neferâtı, zâbitleriyle ma‘an mecmû‘u kırk dokuz nefer olup, me‘âş ve yevmiyyeleri zîrde tertîb olunduğu vechile yedi bin beş yüz guruş ve iki bin üç yüz kırk beş akça yevmiyye olmak ve neferât-ı merkümeden kırk akça yevmiyyesi olanlar yoluyla1129 kıdem peydâ etdikçe, Kefçegîr Hâlîfe ba‘dehû Meremmetci ba‘dehû Tâbeci ve isti‘dâdı var ise Burgucu1130 olup, yoğise âlet tarafında müsta‘iddi Burgucu1131 ve ba‘dehû üç nefer dest-gâh halîfelerinden sekizinci halîfesi ve ba‘dehû Kethudâ Halîfesi ve dahi sonra Ağa Halîfesi ve ba‘dehû Furun Halîfesi'yle Ağa Halîfesi'nin isti‘dâdına bakılup, kangısı müsta‘idd ise sekizinci makamına ve ba‘dehû Kethudâ makamına ta‘yîn ve bu veçhile yolu işleyerek Dökücü-başı ola.  Ve bu tertîb, erbâb-ı isti‘dâda mevzû‘ olup, müsta‘idd olmayanların yolu gelse dahi, altında olan müsta‘idd tercîh oluna. Ve tertîb-i mezkûr üç orta i‘tibârıyla hall-i İlâhî vukü‘una dek böylece mu‘teber olup, Kethudâlık münhall ve sekizinci, Kethudâ oldukda, yerine nasb olunacak kimesneye “Halîfe-i Sânî” denilüp, ol vakitde iki orta i‘tibâr1132 oluna. Ve tekrâr Kethudâlık münhall olup, Halîfe-i Sânî, Kethudâ makamına geldikde, —Halîfe-i Evvel” tesmiye olunup, o zemân Çorbacısı, Dökücü-başı olmak  üzere cümlesi bir orta i‘tibâr oluna. Ve Kethudâ ve sekizinci fevt oldukda, yerlerine ta‘yîn olunacak Halîfe-i Sânî'ye ve Evvel'e bu def‘a tertîb olunan me‘âşların nısfı verile. Ve dökücülere ağır esâme tertîbinden murâd, hıdmetlerinde mukîm olup, ‘ale'd-devâm tahsîl-i fenn etmek ve imtihân olmadıkça gedüğe geçirilmamek ve isâga eyledikleri top pâk ve ‘illetsiz olmak maslahatı olmağla, ba‘de-ezîn isâga olunan topların
‘özrü zuhûr eyler ise mu‘âteb olalar. Ve bu tarîk, san‘at yolu olmağla, neferât-ı merkumeden ‘adem-i kâbiliyyet sebebi ile bir seneye dek fenne intisâb edemeyenler tard ve yerlerine müsta‘idler tahrîr oluna ve bu hıdmetde ‘alîl ü ihtiyâr olanlara ber-vech-i münâsib tekâ‘üdlük câyiz ola. Ve ‘alîl ü ihtiyâr olmayup, Dökücülük'de kalması tecvîz olunmayan Rîzendegân neferâtı, topçuluğa rağbet ederler ise, topçular eşkincilerinden fi'l-asl ağır esâme ashâbı haklarında cârî olan mu‘âmele, bunlarda dahi cârî ola. Ve Rîzendegân'dan hiçbirine yaramayanların esâmeleri hazîne-mânde kılına. Ve bunlara  dahi Topçu Ocağı Nâzırı Efendi nezâret edüp, bi-hasebi'l-iktizâ dökücü-başılarının ihbârıyla ihrâc u idrâcları câyiz ola. Bir nefer Dökücü-başı'ya senevî beş bin guruş ve Kethudâ'ya bin beş yüz guruş ve sekizinci halîfesine bin guruş me‘âş ve Furun Halîfesi'ne yevmiyye yüz akça ve üç nefer dest-gâh halîfelerine yevmiyye doksanar akça ve bir nefer Burgucu'ya1133 seksan beş akça ve üç nefer tâbecilere yevmiyye seksanar akça ve üç nefer meremmetçilere yevmiyye yetmişer akça ve dokuz nefer kefçegîr halîfelerine yevmiyye altmışar akça ve on sekiz nefer bayağı dökücülere yevmiyye kırkar akça ve iki nefer furunculara yevmiyye altmışar akça  ve bir nefer Demürcü'ye ve bir nefer Çilingîr'e otuzar akça ve üç nefer Ocakcı'ya onar akça tertîb olundu.
Ve Top-hâne-i ‘âmire'de bâ-berât, Rûznâmeci ve Enbâr Emîni ve Kâtib ve şâgirdlerin ‘avâyidi ve Top-hâne Ocağı'ndan esâmeleri olup, bu def‘a esâmeler hazîne-mânde ve dökme maddesi ber-vech-i maktû‘ nizâm bulduğundan, me‘âşları münkatı‘ ve leyl ü nehâr kitâbetle iştigâlleri1134 hasebiyle merkumlara medâr-ı me‘âş ta‘yîni lâ-büdd olmağla, ma‘iyyetlerinde olan Kâtib ve şâgirdlerden birkaç kimse intihâb ve medâr-ı me‘âşları ba‘de'l-istîzân sûret-yâb olacağı musammem olup, ancak Rûznâmeci olan ‘Abdürrahîm Efendi sinîn-i çendînden berü müstahdem ve iki seneden berü ‘alîl olup, umûrunu birâderi Enbâr Nâzırı ru‘yet edegelmekle, mûmâ ileyh Rûznâmecilik'den ihrâc ve hayâtda oldukça beş yüz guruş me‘âş ile kayırılup, yerine birâderi Rûznâmeci  nasb ve bin guruş me‘âş ta‘yîn ve icmâle idrâc olundu.
