Şart-ı ihbâriyye-i mütekâ'idîn
Topçu ve ‘Arabacı esâmelerinin müteka‘idlerinden mahlûl vukû‘unda yevmiyyenin kıllet ü kesretine bakılmayarak kadîmi üzere iki akça ihbâriyye verilüp, kusûru hazîne-mânde olmak eğerçi kânûn-nâme-i hümâyûnda şart kılınmışidi. Ancak ba‘zı müteka‘idîn, zükûr u inâsdan evlâd terkiyle vefât eylediklerinde yetîmleri fakîr u muhtâc kaldıklarını Rikâb-ı hümâyûn'a ‘arz-ı hâlleriyle inhâ ve istirhâm etmeleriyle, o makûle mahlûl vukû‘unda esâmeye nazaran gümrükden birer mikdâr  vazîfe ihsân buyurulmasını merhamet-i Şâhâne îcâb etmekle, mütekâ‘idîn bilâ-veled vefât eylediklerinde, kanûn-nâmede mastûr olduğu vech üzere iki akça ihbâriyyesi verilüp, mâ‘adâsı hazîne-mânde olunmak ve zükûr u inâsdan evlâd terk ederler ise, mahlûlün sülüsü yetîmine ve müte‘addid iseler sülüs-i mezkûr ‘ale's-seviyye taksîm vechiyle tanzîm olundu.
