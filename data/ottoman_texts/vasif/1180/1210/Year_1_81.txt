Beyân-ı şurût-ı Topçuyân ve ‘Arabacıyân-ı serhadhâ ve nizâm-ı1137 mevâcib-i îşân
Top-hâne-i ‘âmire'nin neferât ve mevâcibi ber-muktezây-ı kanûn-i cedîd tesviye olunup ve serhadlere me‘mûr Topçuyân mevâcibinin dahi bi'l-istisnâ şerâ‘it-i1138 vesîkaya rabtı lâzım gelmekle, binâ-berîn ba‘de-ezîn serhadler mevâcibine Ocak tarafından müdâhale olunmayup, mevcûd ve nâ-mevcûdları bilindikden sonra, beher sene mevcûdlarının mevâcibi kurb-i serhadde vâki‘ emvâl-i mîriyyeden havâle olunmak ve Ocak müdâhalesi ber-taraf olmak içün yerlü neferâtı gibi  beher sene Der-sa‘âdet'e sâlyânecileri gelüp, mevâciblerini mutâlebe ve kaleminden kayıdlarına mürâca‘at ve ba‘de'l-hisâb havâle senedâtı öteden gelan sâlyânecilerine verilüp, ma‘rifetleriyle yerlerinden tahsîl ve doğru mahallerine götürüp, zâbitleri ma‘rifetleriyle neferâta tevzî‘ ü taksîm olunmak ve Topçu Ocağı'ndan bi'l-külliyye râbıtaları münkatı‘ olmamak içün serhad sâlyânecilerinin biri geldikde, Nâzır ve Ağa'nın bi'l-iştirâk memhûr takrirleriyle fekat vürûdları ihbâr u inhâ olunmak ve serhad topçu-başılarının tevcîhâtı ancak Nâzır'ın i‘lâmına mevkuf olup, Topçu-başı bulunanlar ‘azl ü nasblarına müdâhale etmeyeler.  Ve kanûn-nâmede zikr olunduğu veçhile Ocağ'ın cemî‘ umûru Nâzır'dan ve zabt-ı neferât Ocak Ağası'ndan mes‘ûl olmağla, serhadlerde olan topçulardan kabâhat yâhûd hukuka dâyir da‘vâ zuhûruyla Mübâşir ta‘yîni lâzım geldikde, Top-hâne Ocağı'ndan gönderilmek ve serhadlarde olan topçulara bir senelik mevâcib irsâliyle Devlet-i ‘aliyye'den yoklanmaları lâzım gelmekle, bu sûretde kılâ‘ muhâfazalarında Topçu neferâtının bir senelik mevâcibleri nakden irsâl birle Yoklamacı gidüp, beher sene mevâcibleri civârda olan emvâlden Ocaklık misillü tahsîl olunacağını ifade ile mevcûdlarını sıhhati üzere defter edüp, takdîm ederler ise fe-bihâ, etmeyüp nâ-mevcûdu ihfâ ve kemâ-fi's-sâbık tâmm1139 mevâcib mutâlebesinde ısrâr-ı gûne mu‘âmeleleri hüveydâ olursa, bîhûde emvâl-i mîrî telefinin ma‘nâsı olmayup, kadîmi gibi üç-beş senede yedlerine mevâcib vusûl bulduğu gibi, Ocak ifrâzı ve sâyir mesârıfı ibkâ olunarak bi-tayyi'l-husûl emvâlden  mevâcibleri tertîb olunmak tasvîb olunup, şimdiye dek gerek Topçu ve gerek ‘Arabacı ocağlarına serhadler mevâcibi içün verilan1140 havâlât kuyûdu ihrâc ve sâlyânecilerinin yedlerinde mevcûd akça ve sebeb-i tahrîr ahkâmı mîriden ahz ve yevmiyyeleri ru‘yet olunmak ve ol bâbda şeref-rîz-i sudûr olan hatt-ı hümâyûn mûcebince serhadlerde olan Topçu ve ‘Arabacı neferâtının ber-muktezây-ı Nizâm-ı Cedîd gayr ez-ifrâzât1141, Ocak ve mesârıfât-ı sâyire bir senelik mevâcibleri nakden taraf-ı devletden mu‘temed Mübâşir ile gönderilüp, noksânlarını ketm etmezler ise, beher sene mevâcibleri nakden i‘tâ olunacağını ifâde ve ibrâz-ı sadâkate  teşvik ve mevcûd ve nâ-mevcûdu tahkik ile mevcûda göre mevâcibi tevzî‘ ü tefrîk etmek ve her birinin şöhret ve vasf ve isim ve şahsını tasrîh ile getürdiği defterin sıhhati bu tarafda dahi tahkik derecesine reside olursa, ba‘de-ezin o defter mûcebince mevâcibleri beher sâl nakden irsâl olunmak ‘alâ vechi'z-zeyl kânûn-nâme-i hümâyûna idrâc olundu.
