Kanûn-i dûdmân-ı ‘Arabacıyân
Ocak-ı mezkûr Topçu Ocağı'yla lâzım-ı melzûm kabîlinden olup, iktizâsı üzere bu Ocağ'ın dahi nizâmına mübâşaret emr-i mühimm olmağla, bu def‘a ittifâk-ı ârâ ile vaz‘ olunan kanûnları vech-i âtî üzere zikr olunur ki, ‘Arabacı-başı olanlar ‘âkıl ü kâmil ve sefer ü hazarda zabt-ı neferâta kudreti şâmil kimselerden olup, hîn-i nasblarında cevâyiz1142 ve ‘avâyid ve hediyye ve rüsûma dâyir kendülerinden kat‘â bir şey alınmamak ve serhadler ifrâzâtı ve menâfi‘-i sâyire külliyyen merfû‘ olduğuna binâ’en, mukabelesinde senevî dâyiresine vakt-i hazarda vefâ edüp, sefer zuhûrunda dahi esbâb-ı seferiyyesini idâreye kifâyet  eyleyecek kadar me‘âş ta‘yîn olunup, ‘arabacı-başılar dahi Kethudâ ve zâbitân-ı sâyireden kat‘â bir nesne almaya. Ve ‘arabacı-başıların işbu kanûn icrâsında sarf-ı makdûr eyledikleri manzûr oldukça bilâ-cürm ‘azl olunmaya. Ve ‘Arabacı-başı bulunan kimsenin hılâf-ı rızâ ve mugayir-i kanûn kusûru zuhûr eyler ise, bilâ-te‘hîr lâzım gelan te‘dîbi icrâ oluna. Ve Topçu Ocağı'na tahsîs olunan Nâzır, işbu ‘Arabacı Ocağı'na dahi Nâzır ta‘yîn olunup, Nâzır ve ‘Arabacı-başı ma‘rifetleriyle Ocağ'ın cümleten zâbitânı intihâb ve ba‘de'l-istîzân nasb  olunup, umûr-ı Ocak bi'l-külliyye mûmâ ileyhimâ ma‘rifetleriyle bi'l-ittifâk ru‘yet ve lede'l-hâce ba‘zı umûrda topçu-başılar ile dahi, müzâkere câyiz ola. Ve kitâbeti dahi hacegândan mütedeyyin ve kâr-güzâr bir kimseye tevcîh olunup, Ocağ'a dâyir ‘arzlar anın yazusuyla olmak şart kılınup, ‘arzlar içün bir şey‘1143 talebinde olmaya. Ve ‘arzı, Nâzır ve ‘Arabacı-başı ma‘an temhîr ve mühürleri cem‘ olmadıkça ‘arza i‘tibâr olunmaya. Ve Nâzır-ı mûmâ ileyh Topçu Ocağı'na nezâret eylediği gibi, ‘Arabacı Ocağı'nın dahi kâffe-i umûruna Nâzır müstakıll olup, cümleten ‘araba mühimmâtına ve levâzım-ı sâyireye ve neferât umûruna nezâret ve her mâddeye ‘alâ hidetin dikkat eyleye. Ve zabt-ı neferât, ‘Arabacı-başı'ya ve idâre-i umûr-ı mevâcib, Kâtib ma‘rifetiyle Nâzır'a tefvîz olunduğuna binâ‘en, mevâcib defterlerine ve tevzî‘-i mevâcibe Nâzır ve Kâtib'den gayri Ocağlu'dan kimse ta‘arruz eylemeyüp, Kâtib ma‘rifetiyle tevzî‘-i mevâcibde Nâzır min-külli'l-vücûh müstakıll ola. Ve resîd ve şöhret defteri iki nüsha olup, biri Kâtib'de ve biri Nâzır'da bulunup, nizâmın muhâlifi bir hâlet meşhûd olur ise1144, ‘Arabacı-başı ma‘rifetiyle def‘ine  ve lede'l-iktizâ Bâb-ı ‘âlî'ye ifâdesine ihtimâm ve ri‘âyet-i hâtıra mebnî ketm ü ihfâdan ittikay-ı tâmm edüp ketm ederse, mu‘âteb ve mes’ûl ola. Ve mevâcibleri mevcûdlarına ve eşkâl muharrirlerine tevfîk ile tevzî‘ ve nâ-mevcûdların ‘ulûfesini bi'l-cümle hazîne-mânde edüp, ba‘zı masraf nâmıyla bir mahalle sarf olunmayup, bir akçası Ocağ'da alıkonulmaya. Ve ‘arabacı-başılar bilâ-sebeb ‘azl ü infisâlden vâreste oldukları gibi kâtibler dahi, mâ-dâme umûr-ı lâzimelerinde tekâsül  etmeyeler. Bilâ-sebeb üç seneden evvel ‘azl olunmayup, beher sene tevcîhâtda ‘arabacı-başılar ve kâtibler bilâ-câyize vü ‘avâyid ibkâ olunmaları câyiz ola. Ve Ocak'da emekdâr ve işgüzâr ve Ocağ'a müteferri‘ hıdmetin idâresine muktedir kimselerden Kethudâ ve Kethudâ-yeri ve Ocak Çavuşu intihâb ve Bâb-ı ‘âlî'den bi'l-istîzân yerlü yerine ta‘yîn oluna. Ve ‘Arabacı Ocağı'na mensûb olanlardan ehl-i ‘ırz ve sadâkat-kâr ve zabt-ı neferâta sâhib-i iktidâr orta çorbacıları tertîb olunup, mukabelesinde birinden akça ve ‘avâyid alınmaya. Ve Ocak Çavuşluğu dahi çorbacılardan etvârı müstakim bir kimse intihâb u nasb oluna. Ve Topçu Ocağı gibi Oda-başı ve Vekîl-harc ve Bayrakdâr ve zâbitân-ı sâyiresi dâhi, bu vech üzere erbâbından intihâb oluna. Ve tevcîhâtından recâ vü şefâ‘at ve hâtıra ri‘âyet bir vechile câyiz olmayup, intihâb olunacak zâbitânın liyâkat ü isti‘dâdları zâhir ü mütehakkak oldukda, Nâzır ile ‘Arabacı-başı ‘arz eyleye. Ve ‘Arabacı-başılık münhall oldukda, Kethudâ bulunan kimsenin kudret ve liyâkati zâhir olup, hâricden ‘Arabacı-başı nasbına hâcet mess etmez ise Kethudâ, ‘Arabacı-başı olup, Kethudâ-yeri, Kethudâ ve Baş Bölük-başı,  Kethudâ-yeri ola. Ve Çorbacılık münhall oldukda, ortasının Oda-başısı'na Çorbacılık tevcîh ve Vekîl-harcı, Oda-başı ola. Ve Vekîl-harclık münhall oldukda, ‘Alemdâr, Vekîl-harc ve ‘Alemdârlık münhall oldukda, ol ortanın ‘araba halîfeleriyle aşçının tarîkına bakılup, her kangısı eski ise Bayrakdâr ola. ‘Araba Halîfeliği münhall oldukda, neferâtın mâhiri Halîfe nasb oluna.  Ve mehâretde müsâvî bulunursa, eskisine i‘tibâr oluna. Ve çorbacılardan intihâb olunan Ocak Çavuşu'nun tarîkı Çavuşluk cihetiyle yürümeyüp, Çorbacılık'da olan eskiliği i‘tibârıyla yürüye. Ve Çavuş olanlar ta‘yîn olunan me‘âşa kanâ‘at ve hıdmet-i devletde izhâr-ı sadâkat eyleyüp, tama‘a teba‘iyyet ile hılâf-ı kanûn-i cedîd hareketde bulunmaya. Bulunur ise te‘dîb oluna.
Bu def‘a ‘Arabacı Ocağı beş orta i‘tibâr olunmağla, biri Ağa Ortası ve dîgeri Kethudâ Ortası olduğundan, şimdiye dek başka çorbacıları olmamağla, bu def‘a Topçu Ocağı'na kıyâsen işbu iki ortaya dahi, başka çorbacılar nasb oluna. Ve bu beş ortanın çorbacıları vech-i muharrer üzere erbâb-ı liyâkatden olup, ortalarında mevcûd ve umûrunu ru‘yet ü idâre içün dâyima maslahatın üzerinde bulunmaları şart-ı kavî ola. Ve Ağa ve Kethudâ ortaları, yine ağa ve Kethudâ Ortası olarak ma‘rûf u mezkûr ola. Ve işbu beş ortanın beş nefer Çorbacısı'ndan ma‘adâ kusûr kalan ser-bölüklerden liyâkati olanlar bundan sonra ziyâde orta küşâdı iktizâ eyledikde, küşâd olunacak ortaya Çorbacı olmak üzere yalnız mutasarrıf olduğu Eşkinci esâmesine şerh verilüp, hâlleriyle ibkâ olunalar. Ve liyâkati ma‘dûm  ser-bölüklerin mutasarrıf oldukları yalnız kendü ve Eşkinci esâmesi sâbıkda olan hıdmeti mukabili onda bir akça zammıyla teka‘üd ola. Ve Topçu gibi bu Ocak'da Kullukçu istihdâmı lâzım olmağla, bir nefer Baş-kullukçu ve dokuz nefer Kullukçu tertîb olunup, Baş-kullukçu, kullukçulardan olmağla, mahlûl oldukda, tertîbi ile  eskisi Baş-kullukçu ola. Topçu Ocağı Kanûn-nâmesi'nde beyân olunduğu üzere yirmi beş ortanın her birine dört sür‘at ve iki obüs ve iki şâhî ve iki balyemez topu olarak cem‘an on top tertîb olunup, şimdilik ikişer üçer top tertîbi ile başlanup, neferâtı temâm oldukça, refte refte on kıt‘aya iblâğ ve ba‘dehû dahi ziyâde tertîb lâzım geldikde, teksîr-i neferât ve yâhûd müceddeden orta küşâdıyla râbıta verilmek tasmîm olunmağla, balyemezler içün nev-îcâd olarak bundan böyle ihtirâ‘ olunacak barmak tekerlekli ‘arabalar inşâ oluncaya dek nakli, sâbıkı üzere Topçu neferâtının vazîfeleri olup, inşâ ve tanzîm olundukdan sonra nakli, ‘Arabacı Ocağı'na mahsûs ola. Ve mârru'z-zikr sür‘at ve obüs ve şâhî topların nakli ve ‘araba ve hayvânât ve levâzım-ı sâyiresinin idâresi kezâlik ‘Arabacı neferâtının hıdmeti olmakdan nâşî, her bir Topçu ortasında beş top farzıyla bir kıt‘a balyemez topundan mâ‘adâ iki sür‘at ve bir obüs ve bir şâhî cem‘an dört kıt‘a topun ve her topa mahsûs birer kıt‘a cebe-hâne ‘arabalarının idâreleriyçün her topa beşer nefer ‘Arabacı ile birer ‘Arabacı Halîfesi lâzım gelmekle1145, bu tertîb üzere yirmi dört nefer iktizâ edüp, el-hâletü-hâzihî balyemezden gayri lâzım gelan yüz kıt‘a ecnâs topun altı yüz ‘Arabacı neferi olmak muktezî olmağla, işbu neferât bâlâda mezkûr beş ‘aded Topçu ortasına  tevzî‘ ile her bir ‘Arabacı ortasına bir Çorbacı ve bir Oda-başı ve bir Bayrakdâr ve bir Vekîl-harc ve bir Aşcı ve bir Saka ve bir Baş-karakullukçu ile on nefer Kara-kullukçu ve yüz yirmi  ‘Arabacı1146 neferi tertîb oluna. Ve her bir Topçu ortasına gönderilecek yirmi dört ‘Arabacı neferi üzerlerine zâbitlerinden birer müstakıll âdem ta‘yîn kılına. Ve balyemez ‘arabaları tanzîmi husûle geldikde, balyemez bârgîrleri ziyâde olmak mülâbesesiyle anlar içün dahi iktizâsına göre dîger toplar neferâtından ziyâdece ‘Arabacı neferâtı tertîb oluna. Ve her Top ‘Arabası Halîfesi'nin beş neferi olmağla, zîr-i idâresinde olan neferleri mu‘ayyen olup, gayri halîfenin neferine karışmaya. Ve merbût olduğu top ustasından ayrılmayup, o ustanın nişânı ne ise ‘Arabacı Halîfesi dahi o nişânı kisvesine ortası nişânıyla vaz‘ edüp, neferleri dahi orta halîfelerinin nişânlarmı başka başka kisvelerine1147 vaz‘ eyleyüp, mensûb oldukları orta ile kendüleri lede'l-mu‘âyene ma‘lûm ola. Ve her Halîfe, neferâtıyla me’mûr olduğu top ‘arabası yanından ve nefer, halîfesinden ve halîfesi, neferinden ayrılmaya. Ve ‘Araba Halîfesi'nin zîrde ‘ale'l-müfredât beyân olunduğu vechile ma‘a-kisve-behâ yevmiyyesi altmış akça olup, mâ‘adâ beş neferin eskisi her kim ise, kırk akça ve yenisi otuz akça ma‘a-kisve-behâ yevmiyyeli ola. Bu vechile otuz ikiden kırka kadar neferât yevmiyyeleri tertîb olunup, tertîbde cihet-i rüchân, isti‘dâd olmağla, Nâzır ile ‘Arabacı-başı tertîb-i neferâtda dikkat ve müsta‘iddi ve eskisi yevmiyyeli ve gayr-i mütefennin ve cedîdi mâ-dûnu olmak üzere tertîb olunup, gayr-i müsta‘idd olanları tercîhden ihtirâz edeler. Ve kara-kullukçuların dahi ma‘a-kisve-behâ  yevmiyyeleri yirmi dörder akça olup, bunlar ortalara Mülâzım olmalarıyla, koşuldukları günden ‘arabacılara mahsûs hıdemâtda mehâret  iktisâb eylemeleri meşrût olup, bi'l-münâvebe tahsîl-i mehârete müdâvemet edeler. Ve bi'l-cümle Ocak halkının zarûretden vâreste olup, refâh-ı hâl ile hıdmet-i me‘mûrelerinde kıyâm eylemeleri lâzım ve me‘âşlarının tanzîmi mühimm olduğuna binâ‘en, ‘Arabacı1148-başı'ya senevî on beş bin ve Kâtib'e ve Kethudâ'ya dörder bin ve çorbacılığlarından mâ‘adâ Kethudâ-yeri'ne ve Çavuş'a yedi yüz ellişer guruş me‘âş verilüp, ta‘yînâtları dahi zîrde müretteb olmağla, etmeklerinin her çifti yarımşar kıyye ola.
Zâbitânın me‘âşları teksîrinden murâd, hazar u seferde muktedir bulunmaları maslahatı olmağla, eyyâm-ı hazarda tereffüh fikriyle isrâf ü sefâhet vâdîlerine düşmeyüp, oluruyla kanâ‘at eyleyerek seferde zarûret çekmeyecek hâli kesb edeler. Ve ta‘yîn olunan me‘âş, icmâl-i mevâcibe idhâl olunmayup, topçular gibi Dîvân-ı hümâyûn'dan mevâcib ihrâc olunduğu gün bir kıstın îcâb edeceği me‘âş, Ocağ'a îsâl olunup, Nâzır ma‘rifetiyle ashâbına teslîm ve ketm ü te‘hîrinden ihtirâz oluna. Ve ‘arabacı kışlakları Top-hâne'ye nakl ü tahvîl ile Topçu kışlakları civârında ‘arabacılara vâfî kışlak binâsı tasmîm olunmağla, ‘ale'd-devâm kışlaklarında bulunalar. Çorbacı'ya verilecek ta‘yînâtdan başka Oda-başı ve Vekîl-harc ve Bayrakdâr ve Aşcı ve Baş-karakullukçu ve sâyir kara-kullukçular ve neferât-ı sâyire içün dahi, tertîb-i ta‘yînât lâzım gelüp, lâkin neferâtın tertîbine henûz şurû‘ olunacak olmağla, bunların dahi kışlada topçular gibi mevcûdlarına göre dört usta[sı]na ta‘yînâtları verile. Ve Nâzır ve Kâtib ma‘rifetiyle  işbu ta‘yînât tertîb olunup, Nâzır tezkiresiyle mahsûb ola. Ve zâbitân, orta ta‘yînâtına ta‘arruz eylemeyeler. Ederler ise te‘dîb olunalar. Ve zâbitân ve neferâtın Topçu gibi kesb-i imtiyâz eylemeleri matlûb olmağla, çorbacılarının esvâb-ı dîvâniyyeleri göğez çuka ferâce olup, hazar u seferde sayf ü şitâda çuka ‘antârî ve çuka cübbe ve kırmızı kapûd iktisâ eyleyeler. Ve hengâm-ı sayfda ‘antârîleri Topçu gibi beyaz bogasidan olmak câyiz ola. Ve iktisâ edecekleri libâslarının nümûnesi olarak taraf-ı hümâyûndan beş nefer Çorbacı'ya beş kat libâs ihsân olunmağla, fîmâ-ba‘d libâslarını işbu nümûne üzere kendüleri tanzîm eyleyeler. Ve eyyâm-ı şitâ şiddetinden muhâfaza içün zağarasız Anadolu nâfesi cübbe kürk geymek câyiz ola. Ve bâlâda mezkûr olan elbise bi'l-inhisâr cihet-i imtiyâzları ola. Ve orta aşçıları ve Oda-başı ve Bayrakdâr ve Vekîl-harc dahi, mor çukadan serhadli iktisâ ve neferden temyîz içün ‘araba halîfeleri yeşil çukadan ve mâ‘adâ neferât, mâ‘î çukadan nîmten ve ‘ale's-seviyye mâ’î çuka potur geyüp, cümlesi kırmızı fes üzerine siyâh pûşi saralar. Ve ‘araba halîfelerinin ve sâyir neferâtın beher mevâcibde i‘tâ olunmak üzere zîrde beyân olunacak vechile kisve-behâlariyçün mu‘ayyen yevmiyyeleri olmağla, kezâlik nümûne olmak üzere ibtidâ tertîbinde bir def‘a verilecek elbise-i mahsûsaya fîmâ-ba‘d libâslarını mu‘ayyen olan kisve-behâlarından tanzîm eyleyeler. Ve karakullukçuların kisvet-i asliyyeleri tagyîr olunmayup, karanfilî çuka nîmten geyeler. Ve mevcûd Eşkinci neferât ne mikdâr ise, birine gadr olmamak irâdesiyle eşkincilerde yevmiyyesi otuz ikiden dûn olanları  ber-mûceb-i şurût hıdmet-i lâzimelerine  rağbet ü müdâvemet ederler ise, yevmiyye ve kisve-behâları otuz ikiye iblâğ ve bundan zâyid ve kırkdan1149 dûn olanları kırka varınca tertîb-i mezkûra tevfîk oluna. Ve kırk akçadan ziyâde yevmiyyeli olarak kanûn târîhinden mukaddem Eşkinci ‘Arabacı esâmesine mutasarrıf olanların sâhib-i liyâkat ü mehâretleri Zâbit nasb olunup, bu tertîbe göre yevmiyye ve kisve-behâları tanzîm oluna. Ve kadîm eşkinci ‘arabacıları gelüp, Ocak'da hıdmet-i lâzimelerin ru’yet edeler. Ve bundan böyle ‘Arabacı neferâtının otuz iki akça ile kırk akça beyninde yevmiyyeleri dâyir olduğuna binâ’en, ‘atîk eşkinci ‘arabacılardan ağır yevmiyyeli kimesne neferlikde istihdâma ‘özr bulmaya. Eğer ‘atîk eşkincilerden küllî ve cüz’î yevmiyyeye mutasarrıf olanlar, Ocağ'ına rağbet ve kışlasına müdâvemet edüp, ta‘lîme ve yâhûd taşrada bulunup, Âsitâne'ye gelmez ve bulunduğu kârı terke râzî olmaz ise ve yâhûd fevt cihetiyle yevmiyyesi mahlûl olursa, o makülelerin esâmeleri hazîne-mânde olunup, yerlerine mülâzımlardan biri nefer duhûl eyleyeceği, ma‘a-kisve-behâ otuz iki akça yevmiyye ile nefer tahrîr olunup, hılâf-ı kanûn hareketden tehâşî oluna. Ve ‘atîk Eşkinci esâmelü neferâtdan ‘alîl ü ihtiyâr ve hıdmete yaramayanları Nâzır ve ‘Arabacı-başı tahkik eyledikde, merhameten münâsib mikdâr ile tekâ‘üdlük tevcîhi câyiz ola. Ve neferât-ı ‘atîkadan mâ‘adâ iktizâ eden neferâtın Nâzır ve ‘Arabacı-başı ve intihâb olunacak zâbitân ma‘rifetleriyle müceddeden tahrîr ü tertîbine şurû‘ oluna. Ve zikri mesbûk toplara bu mikdâr ‘Arabacı kifâyet edüp, fîmâ-ba‘d  Taslakçı ve sâyir isimler ile Ocak'da esâmesiz neferât olmayup, o makuleye ‘Arabacı ıtlâk olunmaya. Ve Nâzır ve ‘Arabacı-başı ve sâyir zâbitân  esâmelü neferden etbâ‘ ittihâz edüp, istihdâm eylemeye. îstihdâm edecekleri etbâ‘ı hâricden esâmesiz kimselerden kullanalar. Gerek Ocağlu ve gerek ricâl ve gayriden ‘arabacıları tesahhub etmeyeler. Ve hılâfına mütecâsir olanlar muhkem te‘dîb olunalar. Üç ayda bir mevâcib ihrâcında Kâtib, sâyir me’mûrlar ile Dîvân-ı hümâyûn'dan mevâcibi kanûn-i kadîm üzere ahz ve doğru kışlalarına îsâl ve hıfz eyleyüp, ‘Arabacı-başı ve Kâtib huzûrunda sergi ferş olunup, Nâzır ma‘rifetiyle tevzî‘ ve tekmîline dek akça, Nâzır re‘yiyle Kâtib hıfzında ola. Ve sergiden ba‘zı fukarâya i‘tâsı mu‘tâd olan sadaka, nısf-ı yevmiyyeyi tecâvüz etmeyüp, mâ‘adâ fazla-i mevâcib her ortaya yevmiyyelerine göre iktizâsı üzere ayrılup, Nâzır'ın muhâfazasında olarak ol ortanın mesârıfı içün lâzım gelan mikdârı Vekîl-harc'a verilüp, mevsiminde hisâbını görmek ve bir sergiden dîger sergi ferşine dek mesârıfdan fazla ne kalur ise, orta mâlı olmak üzere ‘ale'd-devâm Nâzır'ın hıfzında olmak kezâlik dîger mevâcib ihrâcında anın dahi ilerüdeki mevâcibe dek mesârıfı fürû-nihâde olundukdan sonra, fazlası ortanın zâbitânı ve ‘Arabacı-başı vukufuyla Kâtib Defteri'ne kayd ve Nâzır hıfzında ola. Ve bu fazla-i sergiye ‘Arabacı-başı ve Kâtib ve Kethudâ ve Çorbacı ve Oda-başı ve Bayrakdâr ve zâbitân-ı sâyire tama‘ etmeyeler. Edenler te‘dîb olunalar. Ve mu‘ayyen olan fazla-i sergiden mâ‘adâ neferât yevmiyyesinden bir akça tenzîl  ü tenkis olunmaya. Ve cesâret edenler mu‘âkab ola. Ve Kara-kullukçu ve Aşcı ve Saka ve Bayrakdâr ve Vekîl-harc ve Oda-başı'nın mu‘ayyen yevmiyyeleri olmağla, mevâcib tevzî‘inde tas akçası ve bahşiş ve sâyir vesîle ile  bir neferden ve bir kimseden bir akça taleb etmeyeler. Veren alan olursa te‘dîb olunup, bu husûsa Nâzır ve ‘Arabacı-başı ve Kâtib ve Kethudâ dikkat edeler. Ve neferâtın mevâcibleri yedlerine verilüp: “Sipâriş ü havâle” deyerek bir neferin ‘ulüfesi âhara verilmeye. Ve mevâcib vaktinde hastalık ve yâhûd ‘özr-i şer‘î ile bulunmazı olursa, mevâcibleri ‘ilm-i Nâzır lühûkuyla bâ-defter Kâtib yedinde emâneten hıfz olunup, ‘özrü sahîh ve hıdmetinde ‘adem-i tekâsülü Nâzır ‘indinde tehakkuk eder ise, sâhiblerine teslîm oluna. Ve hıdmetlerinde sebâtları olmayup, mücerred ‘ulûfe vaktinde isbât-ı vücûd edenleri, Nâzır olanlar ‘arabacı-başılar ile tahkik ederler ise, yevmiyyeleri ref‘i ve Ocak'dan tard u teb‘îdlerine kanâ‘at olunmayup, aldıkları ‘ulûfe reddiyle sâyirlere ‘ibret kılmalar. Ve ref olunan yevmiyyeleriyle mülâzımlar yazılup, anların yerlerine hâricden ber-mûceb-i şurût mülâzımlar yazıla1150. Ve tevzî‘-i mevâcibde cümle neferâtın ‘ulûfeleri sergide ellerine verileceğine binâ‘en, yoklama maslahatı hâsıl olacağı zâhir olmağla, nâ-mevcûdları Nâzır olanlar Kâtib ma‘rifetiyle başkaca defter eyleyüp, Bâb-ı ‘âlî'ye ba‘de'l-‘arz yerlerine yarar neferât tahrîr olunup, kat‘â igmâz u tekâsül olunmaya. Ve Ocağ'ın Beytülmâli'ni Nâzır olanlar vikaye edüp, o makule emvâl-i Beytülmâl nâzırların ıttılâ‘larıyla ortaların lede'l-lüzûm mesârıf-ı seferiyyelerine sarf içün Ocak'da memhûren hıfz oluna. Ve neferin yolu giderek Oda-başı olmak ve andan  mâ-fevkıne vusûl bulmak bâlâda mastûr şurûtdan zâhir ve oda-başılar müte‘ehhil olmamak, ocağların kavânîn-i kadîmesinden idüği bâhir olmağla, işbu kanûn-i cedîd târîhinden sonra müceddeden yazılan neferât te‘ehhül etmek lâzım  gelürse, Oda-başı olacağını ve mâ-fevkıne vâsıl olamayup, neferlikde kalacağını mukarrer bileler. Ve ‘Arabacı Ocağı'nda fi'l-asl müte’ehhil bulunanlar tahkik olunup, müceddeden tahrîr olunacak neferât mücerredlerden yazılup, sâhib-i ‘iyâl olanlardan tahrîr olunmaya. Ve bu husûsa Nâzır ve ‘Arabacı-başı ve sâyir zâbitân dikkat ü ihtimâm edeler. Ve ‘Arabacı yazılup, bir müddetden sonra rızâsıyla yevmiyyesinden keff-i yed ederi olursa, yevmiyyeden aldığı ‘ulûfe temâmen istirdâd ve Hazîne-i ‘âmire'ye teslîm oluna. Ve bu mikdâr kisve-behâ ve yevmiyye ile yazılan ‘arabacılar, vakt-i hazarda ‘ulûfesini yeyüp, seferde ortasını terk ü firâr ederse, bir Ocak'da1151 kabul olunmayup, bi-eyyi-vechin kân buldurulup, derhâl cezâsı tertîb oluna. Ve hılâf-ı nizâm hareket eden neferâtı, zâbitân her bâr tecessüs birle Nâzır ve ‘Arabacı-başı'ya ihbâr eyleye. Ve ihbâr etmeyenler mazhar-ı ‘ukubet ola.
‘Arabacı Ocağı'na vaz‘ olunan kanûnun şurûtları her vechile mer‘î olmak matlûb-i kat‘î olmağla, mevâcib verildiği hâlde Nâzır olanlar dikkat edüp, ‘umûmen zâbitân ve etbâ‘ları ellerinde Eşkinci ‘Arabacı yevmiyyesi bulunur ise derhâl ref‘ oluna. Ve mahlûl vuku‘unda zâbitân etbâ‘ına yevmiyye verilmeyüp, yevmiyyeli neferât bu vechile mümtâz ola. Ve yevmiyyeli ‘arabacılardan biri töhmet ile tutuldukda, kanûn üzere bir mahalde alıkonulmayup, doğru ‘Arabacı Ocağı'na gönderilüp, lâzım gelan te‘dîbi Zâbit'i ma‘rifetiyle  Ocağ'ında icrâ oluna. Ve bunlardan biri firâr ve gayri ocağlara ilticâ eder ise, ocağlardan zinhâr kabûl olunmaya. Ve hılâf-ı şer‘ hareket ederi olursa, muktezây-ı şerî‘at-i garrâ ne ise icrâ ve şer‘-i şerifin hılâfı hareketden ittika oluna.  Ve ahz ü habs1152 ve te‘dîbine sâyir ocağlardan müdâhale olunmaya. Ve ‘Arabacı Ocağı'nda bilâ-esâme nefer olmamak meşrût olmakdan nâşî, fîmâ-ba‘d esâmesiz yoldaşlık iddi‘âsıyla biri kabâhat ile ahz olunursa, iktizâ eden te‘dîbine ‘Arabacı Ocağı'ndan kat‘â müdâhale ve bir vechile tesahhub olunmaya. Gerek zâbitân ve gerek neferât-ı sâyire haklarında işbu vechile cârî olacak ‘inâyet-i ‘aliyyenin îfây-ı teşekkürü zımnında bi'l-cümle şurût-ı lâzimeyi icrâya dikkat ve bâ-husûs muhârebelerde merdlik ve gayret-keşlik ve nâmûs-ı Devlet ve Ocak gayretini yerine getürüp, ebedî düşmenden yüz çevirmemeğe te‘ahhüd eyleyeler. Ve muhârebe hılâlinde me‘mûr olduğu top ma‘iyyetinde izhâr-ı şecâ‘at edenlerin esâmelerine terakki verilmek câyiz ola. Ve kangı top bir mahalle ta‘yîn olunursa, ‘Arabacı neferâtı dahi ebedî topun yanından ayrılmayup, sayf ü şitâ me‘mûr olduğu mahalde ‘ale'd-devâm muktezây-ı me‘mûriyyeti üzere ikamet eyleye. Ya‘nî: —Ordu kışlaya girdi” deyü ‘arabacılardan bir neferin Âsitâne'ye gelmesi bir veçhile câyiz olmaya. Ve sefer vuku‘unda esfâr-ı sâbıka misillü ortasını terk ve hıdmetini bırağup firâr ederler ise, bulundukları mahallerde bi't-teharrî cezâları tertîb oluna. Ve neferât ve zâbitânın hıdmet-i mahsûsaları mücerred top ve cebe-hâne ‘arabalarını idâre ve inşâ ve ta‘mîr ve ‘araba koşup i‘mâl ve bârgîrlerin içecek ve yiyeceklerine  bakmakdan ‘ibâret olup, işbu hıdemâtın te‘diyesine ger[eği] gibi dikkat eyleyüp, top-keşân bârgîrlerini âhar hıdmetde kullanmak ve binüp âharı bindirmek misillü harekete cür‘et eder nefer bulunursa, zâbitleri ma‘rifetiyle te‘dîb oluna. Ve zâbitân dahi top-keşân bârgîrlerine ebedî binmeyüp, hılâf-ı rızâ hareketde bulunan  neferâtı te‘dîbde tekâsül eden zâbitân dahi te‘dîb oluna. Ve neferât ve zâbitân ‘umûmen işbu hayvânât mâddesine dikkat edüp, ‘arabacı-başılar dahi bi'n-nefs nezâret eyleye. Ve neferât-ı mezkûre ‘arabanın ta‘mîr ve inşâsı san‘atını te‘allüm edüp, o san‘atda tahsîl-i kemâl eylemek muktezây-ı me‘mûriyyetleri olduğu gibi gerek neferât ve gerek Kara-kullukçu ‘araba koşmasını ve müceddeden yapmasını ve fenâ-pezîr olanların ta‘mîriyçün serrâclık san‘atını tahsîl edüp, hâricden Serrâc celbine muhtâc olmamağa sa‘y-i ‘azîm edeler. Ve her Topçu ortasına zikr olunduğu üzere şimdi tertîb olunacak beşer topdan dörderini ‘araba ile ‘Arabacı idâre edecek olmağla, bu takdîrce beş ortanın yirmi topuna işbu eyyâm-ı hazarda ikişer bârgîrden iktizâ eden kırk bârgîr şimdilik beher ‘Arabacı ortasına verile. Ve bu tertîb üzere ‘Arabacı Kışlası'nda iki yüz re‘s top-keşân bârgîrleri lâzım gelmekle1153, eyyâm-ı seferde mevcûd topa göre tertîbi muktezî olan ‘arabaların dörder bârgîr ile iktizâsı mikdârı yedek hayvânlarını dahi gözedüp, tîmâr ve yem ve yiyeceklerine ve bi'l-vücûh kâffe-i husûslarına sadâkat üzere hıdmet edeler. Ve Topçu ortalarının evkat-i hazarda Salı ve Cum‘a günlerinden başka beher yevm beş ortası, bi'l-cümle neferâtıyla bi'l-münâvebe tahsîs  olunan mahallerde ta‘lîm eyleyeceklerine mebnî, ta‘lîme giden toplara me‘mûr ‘arabacı neferâtı ve zâbitânı dahi, berâber topları ta‘lîm mahalline nakl ve i‘mâl eyleyeler. Ve iktizâsına göre Nâzır ve ‘Arabacı-başı ve Kâtib ve Kethudâ ve Kethudâ-yeri münâvebeten ta‘lîm mahallinde mevcûd bulunup, nezâret ve dikkat edeler. Ve nevbetleri olmadığı gün  dahi kışlalarında mevcûd bulunup, lede'l-iktizâ top nakli ve ‘araba ta‘mîri ve bârgîrlere gereği gibi bakmak hıdemât-ı lâzimesine dikkat eyleyeler. Ve ta‘lîm günü nevbeti olup, bilâ-mâni‘-i şer‘î hıdmetine gelmeyen ‘Araba Halîfesi ve sâyir zâbitân ve1154 neferât bi-eyyi-vechin kân te‘dîb olunalar. Ve cümleten zâbitân ve1155 neferât işbu hıdemâtı evkat-i hazarda ve hengâm-ı seferde ve yollarda ve ikametde temâmen idâreye sarf-ı makdûr eyleyeler. Ve muhârebe ve sâyir mahallerde ehass-ı hıdmetleri olan top ile berâber bulunup, devâm ü sebât eyleyeler.
Ma‘azallah muhârebede bir top ‘adüvv yedine giriftâr olursa, ol topun Topçu neferâtıyla Çorbacı ve zâbitân ve1156 sâyiresi mazhar-ı ‘ukubet olacağı misillü, ol topa me’mûr olan ‘Arabacı neferâtı ve ortası zâbitânı karîn-i ‘ikab ü cezâ olup, yerlerine âhar gayret-keş zâbitân ve neferât tedârük oluna. Ve mükteka‘idîn mahlûlleri bilâ-ketm ihbâr ve hazîne-mânde olunup1157, haber verene gümrükden iki akça ihbâriyye verile.
Mahlûl satmakdan ‘arabacı-başılar hazer edüp, Eşkinci ve müteka‘id fîmâ-ba‘d bir esâme alınup satılmaya. Alur satan olursa yalnız te‘dîbleriyle iktifâ olunmayup, hılâf-ı kanûn hareketi tecvîz ve istihbârda kusûr eylediği içün Nâzır ve ‘Arabacı-başı ve sâyir zâbitân te‘dîb olunacağlarını muhakkak bilüp, mahlûlât mâddesine cümlesi dikkat  edeler. Ve müteka‘idlerin sâhib-i esâme oldukları tahkik olunarak ‘ulûfeleri verile. Ve zâbitân yedinde işbu kanûn-i cedîdden mukaddem bulunan Eşkinci ve müteka‘id yevmiyyelerini kendü rızâlarıyla ve ‘Arabacı-başı ma‘rifetiyle Nâzır'a teslîm  edüp, hazîne-mânde ola. Ba‘de'n-nizâm zâbitân yedinde mektûm esâme bulunur ise, Ocak'dan tard u te‘dîb oluna. Ve Ocağ'da hıdmeti mesbûk pîr ve emekdâr ve ‘amel-mânde ve ihtiyâr olan neferât yevmiyyesinin nısfı mikdârına varınca ve Kethudâ'ya yüz ve çorbacılara altmışar akçaya dek gümrükden teka‘üd vazîfesi verilmek câyiz ola. Ve muhârebede mecrûh ve ‘amelden sâkıt olduğu cerhi, iltiyâmından sonra mütehakkak olanlara merhameten dahi ziyâde teka‘üdlük vazîfesi verilmek câyiz ola. Ya‘nî tekâ‘üd vazîfesi, Zâbit ve neferin istihkak ve emeğine nazar ile mekadîr-i mezkûreyi ‘adem-i tecâvüz ile gümrükden teka‘üdlük vazîfesi verile. Ve neferin biri teka‘üd oldukda, esâme-i sâbıkı yerine tahrîr olunacak neferin ismine tasrîh ile Nâzır ve ‘Arabacı-başı ‘arz eyleye. Ve vakt-i hazar hıdmetini ru‘yet eder iken kazâ‘en sakat ve muhârebede mecrûh ve ‘amel-mânde olan neferâta yevmiyyesi kadar gümrükden teka‘üd vazîfesi ihsân oluna. Ve bu mâdde gayet dikkate muhtâc olup, sâbıkı gibi şefâ‘at ve recâ ve tama‘ ve rişâ ile ebedî teka‘üdlük verilmeyüp, bast olunan şurûta tevfîk ile teka‘üdlük câyiz ola. Ve teka‘üd olacak şahıs bi'n-nefs sadrıa‘zamların meşhûdu olup, olmadıkça teka‘üd câyiz olmaya. Ve gümrükden verilan teka‘üd esâmelerinin mutasarrıflarından fevt ve yâhûd bey‘ ü şirâ edenleri ma‘lûm olmak içün  ‘ulûfe çıkdıkda, Nâzır ma‘rifetiyle topdan gümrükden getürdilüp, Eşkinci mevâcibi tevzî‘inden sonra müteka‘idlerinin vazîfeleri verilüp, vazîfeleri verildikde dikkat ve ihtimâm-ı tâmm oluna. Ve esnây-ı seferde Nâzır ve ‘Arabacı-başı sefere gitdiklerinde, Âsitâne'de kalacak Nâzır ve ‘Arabacı-başı Vekîli teka‘üd vazîfelerini gümrükden  topuyla getürdüp, sergi ferşiyle tevzî‘ eyleyeler. Ve ‘arabacı
teka‘üdlerinin vazîfeleri gümrükden ta‘yîn olunduğu1158, Ocak'dan1159 hurûclarını müstelzim olmayup, bu sûretde vakt-i sefer Âsitâne'de olan hıdmetlerini kadîmi gibi ‘arabacı teka‘üdleri ru’yet eyleyeler. Ve mahlûl vuku‘unda derhâl Nâzır ve Ocak tarafından ihbâr olunup, iki akça ihbâriyyesi tevcîh ve kusûru hazîne-mânde oluna. Ve işbu teka‘üd vazîfelerinin bey‘ ü şirâsı memnû‘ olduğuna binâ‘en, biri satup işlemesini almağa âharı varırsa verilmeyüp, hazîne-mânde oluna. Ve bâyi‘ ve müşteri mazhar-ı ‘ukubet ola. Ve orta çorbacıları taşraya me’mûr kılınmayup, bir ortada olan ‘Arabacı neferâtının me‘mûr oldukları toplardan ba‘zısı bir mahalle gönderilmek lâzım geldikde, mu‘ayyen olan ‘Arabacı neferâtı dahi münâsib Sergerde ile tesyîr oluna. Ve Topçu ortalarından beş orta bir mahalle gitmek lâzım gelürse, o zemân tertîb olunduğu üzere beş Topçu ortasına mülhak bir ‘Arabacı ortası mükemmelen Çorbacı ve zâbitânıyla ta‘yîn kılına. Ve bu nizâm üzere Topçu ortalarının topları onar kıt‘aya iblâğ ve yâhûd dahi ziyâde zamm ve yâhûd müceddeden küşâd olundukda, ‘Arabacı neferâtı dahi bu tertîb kıyâsıyla teksîr ve Topçu1160 ortası  yirmi beşi tecâvüz etdikde, Topçu kânûnu gibi beş ortadan fazla müceddeden ‘Arabacı ortası küşâdı câyiz ola. Ve cümle Ocağ'ın yevmiyye, mevâcib ve zâbitân me‘âşı ve ta‘yînâtı vech-i âtî üzere mer‘î ola. Şöyle ki, ‘Arabacı-başı'ya senevî on beş bin guruş me‘âş ve yevmiyye on kıyye lahm ve kırk çift nân-ı ‘azîz ve Kâtibi'ne ve Kethudâsı'na senevî dörder bin guruş me‘âş ve yevmiyye beşer kıyye lahm ve yirmişer çift nân-ı ‘azîz ve Kethudâ-yeri'ne  Çorbacılığ'ından başka senevî yedi yüz elli guruş me‘âş ve yevmiyye iki kıyye lahm ve sekiz çift nân-ı ‘azîz ve beş nefer çorbacıların her birine senevî yedi yüz ellişer guruş me‘âş ve yevmiyye ikişer kıyye lahm ve sekizer çift nân ve Kapu Çukadârı'na tarîkde olmamak şartıyla yalnız senevî beş yüz guruş me‘âş ve Çavuş'a gayr ez-Çorbacılık1161 senevî yedi yüz elli guruş me‘âş ve yevmiyye iki kıyye lahm ve sekiz çift nân-ı ‘azîz ve bir top ‘arabasının tertîbinde bir nefer ‘Araba Halîfesi'ne kırk beş akça yevmiyye ve on beş akça kisve-behâ ve beş nefer ‘Arabacı neferâtına otuz ikiden kırka varınca ikişer akça tefâvüt ile ma‘a-kisve-behâ yüz seksan akça yevmiyye ve bir ortanın1162 tertîbinde bir1163 nefer Çorbacı'nın1164 me‘âş ve ta‘yînâtı bâlâda beyân olunduğu vech üzere ve bir nefer Oda-başı'ya doksan akça ve Vekîl-harc'a yetmiş ve Bayrakdâr'a altmış beş ve yirmi nefer halîfelere bin iki yüz akça ve yüz nefer ‘Arabacı neferâtına üç bin altı yüz akça ve bir nefer Aşcı'ya altmış akça ve Baş-karakullukçu'ya kırk beş ve Saka’ya kırk ve on nefer Kara-kullukçu'ya iki yüz kırk akça ve bir1165 nefer Baş-kullukçu'ya yetmiş ve dokuz  nefer Kullukçu'ya yüz1166 seksan akça yevmiyye ma‘a-kisve-behâ ta‘yîn oluna. Ve bir ortanın Çorbacısı'yla ma‘an cem‘an neferâtı yüz otuz yedi ve yevmiyyesi beş bin dört yüz on akça olmak iktizâ eder. Ve müceddeden ‘araba inşâsiyçün iktizâ eden Marankoz ve Çilingîr ve Serrâc ve hayvânât içün Na‘lbend neferâtının ve ustalarının nizâm ve râbıtaları zeyl-i kanûn-nâmede müfreden beyân olunup, bâlâsı hatt-ı hümâyûn ile tezyîn buyuruldukdan sonra, Baş-muhâsebe'ye kayd ve aslı ru‘ûs-ı hümâyûnda ibka ve ‘ilm ü haberleri iktizâ eden mahallere i‘tâ olundu.
