Zeyl-i şurût-ı mezkûre
‘Arabacı Ocağı beş orta i‘tibâr olunmuş olmağla,  her ortaya dört Marankoz ve iki Çilingîr1167 ve iki Serrâc ve dört nefer Na‘lbend tertîb olundukda, bir ortaya iki nefer iktizâ etmekle, bu vechile beş ortaya altmış nefer tertîb olunmuş olup, bunlar el-yevm otuz beş-kırk pâre ücret ile i‘mâl olunmakda olmağla, san‘atlarında mâhir olanlardan bi'l-imtihân intihâb olunarak, Nâzır olan Mustafa Reşîd Efendi ve ‘Arabacı-başı ve Kâtibi ve zâbitân-ı sâyire ma‘rifetleriyle yevmiyye altmışar akça ile altmış nefer tahrîr ve beş ortaya taksîm ve ortanın neferât-ı sâyiresi gibi ta‘yînât tertîb olunmak ve bunlara altmışar akça yevmiyye verilmesi seferde ortalarıyla temâmen bulunmak içün olmağla, hazarda dahi biri kâr-hâneden münfekk olmamak ve Ocağ'ın hıdmeti var ise görüp, i‘mâl olundukları gün yevmiyyeleri olan altmış akçanın üzerine râyic-i vakt ne ise zamm u iblâğ olunmak ve işsiz vakitlerde bunların taşrada işlemesi tecvîz  olunmayup, dâhil-i kâr-hânede kârlariyçün işlemeleri câyiz1168 ola. Ve mahlûlleri vukû‘unda yevmiyyeleri nâ-ehle geçmamek içün Nâzır ve zâbitân huzûrunda bi'l-imtihân mahlûl-i mezkûr erbâbına verilmek ve hazarda ‘ulûfe alup, sefere gitmeyen ve yâhûd firâr eden olursa, hazarda aldığı ‘ulûfe temâmen redd ve te‘dîbi icrâ olunmak ve iş vakti yevmiyyesinden ziyâde akça verilmek mâddesi Serrâc ve Marankoz ve Çilingîr'e münhasır olup, Na‘lbend müstesnâ olmak ve bunların cümlesi ehl-i İslâm'dan olmak şart olmayup, ehl-i zimmetden olması dahi câyiz olmak mâddesi ber-vech-i muharrer tezyîl ve ‘Arabacı Ocağı'nın dahi şurût-ı kanûniyyesi bu veçhile tekmîl olundu.
