Zikr-i şurût-ı dûdmân-ı Humbaracıyân
Sunûf-ı asâkir-i Devlet-i ‘aliyye'den olan Humbaracı neferâtı, kanûnları üzere san‘atlarını öğrenüp, lâzım-ı mâhiyyet-i  san‘atları olan fenn-i hendese ve evzâ‘-ı âteş-bâzîyi bi-kemâlihâ üstâdlarından ru’yet ile vukû‘ bulan melâhim ü megâzîde hark-ı (jj^) sufûf-ı a‘dâ ve hark-ı (jj^) harmen-i sâmân-ı husamâ eylemeleri kasdıyla nemâlu ze‘âmet ve tîmârlara nâyil ve min-külli'l-vücûh refâhiyyet-i hâlleri hâsıl olmuşidi. Bir müddetden berü şurût-ı kadîmelerine halel ‘ârız olup, şöyle ki, ze‘âmet ve tîmârları şefâ‘at ve recâ ve devâyir-i kibâra ilticâ ile nâ1169-ehl ellerine girüp, o makuleler dahi humbara san‘atını te‘allüme ‘adem-i rağbet ve dirliği ancak medâr-ı te‘ayyüş ve sefâhet ‘addiyle şurût-ı kadîmelerine ri‘âyet etmedikleri ve el-yevm müstakillen humbara doldurup, nişâna isâbet  etdirir âdem miyânelerinde mefkud ve hıdmet-i lâzimelerinde ekserîsi nâ-mevcûd olduğundan gayri, seferlerde san‘atında mâhir Humbaracı bulunmadığından, düşmen fırsat-yâb olup, ekser mahalde galebe vü istîlâ ile magrûr olageldiği mücerreb ü manzûr ve nizâmlarını muhâfazaya dikkat eder Humbaracı-başı aranmayup1170, mechûlü'l-hâl ba‘zı müflisler rişvet ile Humbaracı-başılığ'ı istihsâl edüp, celb-i menfa‘at ve tama‘a teba‘iyyet ile şurût-ı kadîmeyi vikâyet eylemeyüp, bilâ-imtihân nâ-ehle ‘arz yazmak ve Eşkinci tîmâr sâhiblerinden akça ahzıyla Humbaracıyân'a idhâl eylemek ve mahlûl ve târik-i hıdmet olan Humbaracılık yevmiyyesini ketm ve mevâciblerini tevzî‘de noksân vermek misillü rızâya muhâlif hareketleri zâhir ve Ocak-ı mezkûrun dahi taht-ı nizâma idhâli ve şurûtlarının tecdîd ü istikmâli matlûb-ı Pâdişâhı cemîlü'l-me‘âsir olmağla, fîmâ-ba‘d Humbaracı-başı bilâ-mûcib ‘azl ü nasb olunmamak ve mecmû‘ humbaracılar Âsitâne'de sâkin olup, ‘ale'd-devâm ta‘lîm ve te‘allüm etmek ve tevcîhât vâkı‘aları ‘arz-ı hâl ve recâ ile olmayup, müstehakkına ağalar ‘arzıyla olmak ve bu ahvâl-i selâse  esâs-ı nizâm kılınup, a‘zam-i ricâl-i Devlet-i ‘aliyye'den mu‘temed ve sâdık bir kimse dahi, Humbaracı Ocağı'na Nâzır nasb ü ta‘yîn olunmasına irâde-i kâtı‘a-i hazret-i Cihân-bânî te‘alluk etmekle, fîmâ-ba‘d Humbaracı Ocağı'na esâs i‘tibâr olunan ahvâli selâseye ri‘âyet ve her mâddesine dikkat etmek üzere ricâl-i devlet müte‘ayyinlerinden mu‘temed ve sadâkat-kâr birisi Nâzır ta‘yîn oluna. Ve işbu nezâret me‘mûriyyeti, bir vakitde mansıb  i‘tibâr olunmaya. Gerek tîmârlu1171 ve gerek yevmiyyelü Humbaracı neferâtının başka başka defterleri kalemlerinden ihrâc ve Nâzır'a teslîm oluna. Ve işbu nizâm şurûtunun birer ‘aynı dahi Nâzır ve humbaracı-başıların yedlerine verilüp, dâyimâ mutâla‘a ve muktezâsını icrâya sa‘y edeler. Ve bir takrîb zâyi‘ olursa, bir sûretini tekrâr mutâlebe eyleyeler. Ve şimdiye dek Humbaracı-başılık Rütbesi'ni ihtilâs eden eşhâs, irtikâbı i‘tiyâd etmeleriyle, birisinin Ocağ'a takrîbi câyiz olmayarak, âhar müstakim ve kâr-güzâr ve zabt-ı neferâta ve şerâyit-i nizâmı vikâyeye sâhib-i iktidâr müte‘ayyin bir kimse Humbaracı Ocağı'na Ağa nasb oluna. Ve bir vakitde humbaracı-başılardan hediyye ve câyize ve vücûh-ı uhrâ ile şey‘1172 alınmayup, ol dahi neferât ve zâbitândan bir şey almayup, şurûta muhâlif hareketi zuhûr etmedikçe ‘azl olunmaya. Ve vukû‘ bulan ocağları tevcîhâtı, ber-mûceb-i şurût Nâzır ma‘rifetiyle ağaları ‘arzına merbût olup, Nâzır ile bi'l-iştirâk ‘arz edüp, bu mukâbelede akça taleb etmeyeler. Ve hılâf-ı şurût humbaracı-başılar bir hareket ederler ise, nâzırlar ihbâr edüp tahkik olundukda, ‘azl ile iktifâ olunmayup, tertîb-i cezâ ile sâyire ‘ibret kılmalar. Ve eğer Nâzır dahi hâtıra ri‘âyetle haber vermez ise, mu’âhaze oluna. Ve ‘umûmen Humbaracı neferâtının ‘ale'd-devâm İstanbul'da  mevcûd bulunup, ta‘lîm ve te‘allüm ile kesb-i mehâretleri esâs-ı nizâmdan olmağla, Humbaracı'ya mahsûs olarak Ok-meydanı ve yâhûd Kağıd-hâne'de Humbaracı Kışlası inşâ olunup, sanâyi‘-i âteş-bâzîye vâkıf, fenlerinde mâhir üstâd  humbaracılar tedârüküyle sâyirlerine ta‘lîm etdirile. Ve işbu bin iki yüz yedi senesi rûz-i Hızır'ında1173 gerek yevmiyyelü ve gerek tîmârlu mecmû‘ Humbaracı neferâtı İstanbul'da mevcûd olup, nasb olunan Nâzır ve Ağa ma‘rifetleriyle ferden ferdâ yoklanup, mevcûd olmayanların yevmiyyeleri hazîne-mânde ve tîmârları zabt oluna. Ve yoklamada mevcûd olanlar kânûn ve kâ‘ideleri üzere imtihân olunup, mehâreti zâhir olana nân-pâresi ibka ve zâbitliğe sezâ olanlar Zâbit nasb olunup, mehâretleri1174 olmayanların dirlikleri ref ü ilga olunmak lâzım iken, bundan böyle tahsîl-i fenn etmek garazına mebnî, nân-pâreleri ref‘i tecvîz olunmayup, bundan sonra neferât, zâbitleriyle dâ‘imâ kışlalarında mukim olup, vilâyetlerine gitmamek ve âhar kisb ü kâra meşgul olmamak şartıyla ‘ale'd-devâm ta‘lîm ve te‘allüm eylemeleri kanûn kılınmağla, bi'l-imtihân mehâreti zâhir olmayanlar, tahsîl-i mehârete rağbet ederler ise, üzerlerinde olan nân-pâreleri nihâyet bir buçuk seneye dek ‘alâ hâlihî durup, fi'l-hakika sa‘y ü ihtimâm ile san‘atlarında mehâret bedîdâr olur ise, nân-pâreleri ibka ve olmaz ise ref‘ u zabt oluna. Ve yoklamada fi'l-asl müte‘ehhil bulunanlar tahkik olunup, bundan böyle zâbitândan gayrileri1175 mücerred olmak şart kılına.
Ehl ü ‘iyâl sâhibi olanlar müceddeden Ocağ'a idhâl olunmayalar1176. Ve bu husûsa Nâzır ve Humbaracı-başı ve zâbitân dâyimâ dikkat eyleyeler. Ve el-hâletü hâzihî tîmârlu ve yevmiyyelü humbaracıları kaç kayd ise, beher humbaranın çaplarına göre i‘mâl  ve idâresine vâfî neferâtı ba‘dehû Nâzır ve Humbaracı-başı,  vukufu olanlardan tahkik ile iktizâsına göre tertîb olunmak şartıyla şimdilik elli ‘aded humbaraya beş yüz nefer Humbaracı ve iki yüz elli nefer Mülâzım farz olunup, yoklama vaktinde isbât-ı vücûd birle dâyimâ kışlalarında ikamet ve ta‘lîm ve te‘allüm-i fenne rağbet eden yevmiyyelü ve tîmârlu Humbaracıyân'dan mâ‘adâ yedi yüz elli nefere varınca kusûru, müceddeden Ağa ve Nâzır ma‘rifetleriyle güçlü ve kuvvetlü ve isti‘dâd me‘mûl olan mücerredlerden tahrîr ve tekmîl oluna. Ve bunların râbıtaları şu veçhile ola ki, ferazâ bir humbaraya on beş nefer lâzım ise, on neferi Humbaracı ve beşi Mülâzım tertîb olunup, on nefer Humbaracı'nın birisi Halîfe ve dokuzu Yamak ola. Ve on beş neferin cümlesi kangı humbaraya merbût oldukları bilinmek içün birbirine müşâbih olmayarak, her humbaraya birer ‘alâmet vaz‘ ve her humbaranın ‘alâmeti ne ise neferâtı dahi ol ‘alâmetle ‘alâmetleneler. Ve bir mahalle humbara gönderildikde, mu‘ayyen olan cemî‘ neferâtı fi'l-hâl ol humbaranın lüzûmu mikdârı mühimmâtını istıshâb ve me‘mûr olduğu mahalle gidüp, biri mevcûd bulunmamak lâzım gelürse, bilâ-imhâl Ocağ'dan tard ve nân-pâresi ref‘ ve müstehakkına tevcîh oluna. Ve her beş humbaranın neferâtı üzerlerine san‘atında mâhir ve zabt u rabta kadir sadâkat-kâr bir kimse Ser-halîfe nâmıyla Zâbit nasb olunup, ol beş humbara ile mu‘ayyen olan halîfeleri ve neferâtının i‘mâl ve istihdâmları zîr-i idâresinde ola. Ve bundan başka yine içlerinden sâhib-i dirâyet ve i‘mâl-i neferâta kadir erbâb-ı nüfûzdan biri Ocak Kethudâsı ve biri Çavuş  ve biri Ocağ'a ‘Alemdâr nasb oluna. Ve Nâzır ma‘rifetiyle müstakımü'l-etvâr bir kimse hâricden intihâb ü ihtiyâr olunup, Kâtib nasb ve vuku bulan  tevcîh ve mülâzemet ‘arzları ve sâyir tahrîrâtı bi'n-nefs idâre ede. Ve işbu zâbitân bilâ-mûcib ‘azl ü nasb kabûl etmeyüp, hılâf-ı şurût bir gûne hıyâneti zuhûr etmedikçe ‘azl olunmayup, hıdmetlerinde cümlesi müstemirr olalar. Şurûtun hılâfı hareket ve hıyâneti zâhir olanlar ‘azl ile iktifâ olunmayup, mazhar-ı siyâset kılınalar. Ve Kâtib'den mâ‘adâ Mülâzım'dan Humbaracı-başılığ'a varınca, fîmâ-ba‘d cümlesi Ocak'da hıdmet ve ta‘lîm ve te‘allüm ile kesb-i mehâret eyleyerek, tertîb-i tarîkleri şöyle mer‘î ola ki, Humbaracı-başı fevt oldukda ve yâhûd muhıll-i1177 nizâm hareket ile cezâsı tertîb olundukda ve yâhûd ihtiyâr ve ‘alîl olup, idâre-i neferâta kudreti kalmadığından teka‘üd olması lâzım geldikde, yerine Ocak Kethudâsı, Humbaracı-başı ve Çavuş, Kethudâ ve ‘Alemdâr, Çavuş olup, ‘Alemdârlık; ser-halîfelerden eskisine ve1178 Ser-halîfelik, yoluyla zîr-i idâresinde olan beş ‘aded humbara halîfelerinin eskisine ve Halîfelik yoluyla yamaklardan lâzım gelene tevcîh oluna. Bu sûretde bir humbaraya ta‘yîn olunan yamaklardan biri Halîfe oldukda, fi'l-asl müretteb Yamak kaç ise tertîbine halel gelmamek içün mülâzımlardan Mülâzım-ı Evvel, Yamak olup, hâricden rağbet edenlerin biri müceddeden mülâzimîne idhâl oluna. Ve Mülâzım tahrîrinde biri Kara-kullukçu ve biri Aşcı ve biri Saka ve ikisi ‘Arabacı yazılup, ‘arabacıların müsta‘iddi Baş-mülâzım ve dîgeri sânî ve1179
Saka, sâlis ve Aşcı, râbi‘ ve Kara-kullukçu, hâmis i‘tibâr oluna.  Ve humbaranın çapı ziyâdesiyle mülâzımların ziyâdeliğini îcâb ederse, bu tertîb üzere iktizâsı tanzîm oluna. Ve işbu mülâzımlardan yoluyla Baş-mülâzım, Yamak oldukda, mâ‘adâ mülâzımların tertîbine ri‘âyet oluna. Ve Humbaracı ile Mülâzım  başka ‘add olunmayup, merbût oldukları1180 humbara hıdmetinde cümlesi müşterek olmağla, her hâlde birbirine i‘ânet eyleyeler. Ve bunların lede'l-iktizâ habs ü te‘dîbleri Ağa ve zâbitleri ma‘rifetleriyle icrâ oluna. Ve iki nefer ‘arabacıların hıdmeti, ol humbarayı ‘arabasına vaz‘ ile bir mahalle götürmek lâzım geldikde, bârgîrlerini koşup ‘arabayı çekmek ve bârgîrlere bakmak olmağla, tekâsül edenlerin yevmiyyeleri ref‘ olunup, Ocak'dan tard olunalar. Ve Humbaracı ve Mülâzım yazılan gerek tîmârlu ve gerek yevmiyyelü neferâtın ellerine verilecek berâtlarında tertîbleri derc ü tasrîh oluna.
Eyâletlü, sancağı dâhilinde sâkin olmak meşrût olduğu gibi yevmiyyelü ve tîmârlu mecmû‘ Humbaracı neferâtı dahi, İstanbul'da ağaları ma‘iyyetinde mevcûd bulunmak ve ‘ale'd-devâm kışlalarında sâkin olmak şart-ı kavî olmağla, Humbaracı neferâtına mahsûs olarak inşâ olunacak kışlalarında her humbaranın ma‘a-Halîfe, Yamak ve mülâzımlarına bir orta ve bir matbah ve her Ser-halîfe'nin zîr-i idâresinde olan beş humbara neferâtı içün başka başka matbahlarıyla odaları bir dâyire olup, ol dâyirede Ser-halîfe içün dahi mahsûs bir oda ve ol beş humbaraya ihtiyâten mevcûd bulunmak içün ikişer bârgîrden on beş re‘s bârgîre vâfî bir ahûr ve zikr olunan Kışla civârında elli humbaranın ‘arabalarını ve lüzûmu derece mühimmât ve barut ve sâyir levâzımını muhâfazaya mahzenler  ve evkat-i hamseyi cemâ‘at ile edâ içün bir mescid inşâ ve mescid-i mezkûra bir İmâm ve neferâta ‘ilm-i hâllerini öğretmek ve va‘z u nasîhat eylemek içün bir Hâce ta‘yîn olunup ve ikisine dahi münâsib yevmiyye tahsîs oluna. Ve Humbaracı neferi hazarda kışlalarında ve seferde Ordu-yi hümâyûn'da  ve yâhûd sâyir me‘mûriyyetde bilâ-kusûr mevcûd bulunmaları şurûtlarından olup, imâm ve hâceleri dahi ağaları bayrağıyla ma‘iyyet eyleyeler. Ve Humbaracı-başı'nın medâr-ı umûru olmak içün senevî mîrîden yedi bin beş yüz guruş me‘âş ve iki bin beş yüz guruş bedel-i ta‘yînât tertîb olunup, ‘uhdesinde Humbaracı ze‘âmeti ve yâhûd tîmârı var ise hâssa zabt oluna. Ve neferât bu tertîbden ziyâde olmak lâzım gelürse, Ağa'nın dahi tezâyüd-i miknet ü nüfûzunu1181 mûcib esbâbın istihsâliyçün me‘âşına zamm câyiz ola. Ve Kâtib'e dahi senevî mîrîden bin beş yüz guruş me‘âş ve beş yüz guruş bedel-i ta‘yînât tahsîs oluna. Ve Nâzır, ‘uzamây-ı ricâlden olmağla, ta‘yînât bedeli lâzım gelmeyüp, fekat Nezâret mesârıfına medâr olmak içün senevî altı bin guruş me‘âş mîrîden verile. Ve Ocak Kethudâsı'na ve Çavuşu'na ve ‘Alemdâr'a ve on nefer ser-halîfelere ve elli nefer humbara halîfelerine tertîb üzere nemâlı ze‘âmetler tahsîs oluna. Ve mahlûlleri vuku‘unda kânûn-nâme zeylinde1182 mastûr şurût üzere evlâda verilmek câyiz ola. Ve zâbitân ze‘âmeti nemâlu olmak lâzım olmağla, fi'l-asl mutasarrıf oldukları nân-pârelerin hâsılâtı Nâzır ve Ağa ma‘rifetleriyle tahkik ve hâsılı  kalîl olanlara terk-i hıdmetden zabt olunacak tîmâr ve
ze‘âmetlerinden birikdirilüp, Kethudâ'nın ze‘âmeti dört bin beş yüz guruşa ve Çavuş'un ze‘âmeti iki bin guruşa ve ‘Alemdâr'ın ze‘âmeti bin beş yüz guruşa ve ser-halîfelerin ze‘âmetleri yedişer yüz ellişer guruşa iblâğ oluna. Ve vefâ etmediği hâlde iktizâsına göre ‘ilâve câyiz ola. Ve el-yevm Humbaracı olmak üzere mukayyed olan ze‘âmet ve tîmârların işbu bin iki yüz yedi senesi Muharrem'i ibtidâsından^ i‘tibâr ile fîmâ-ba‘d birisi kasr-ı yed geçmemek ve bir takrîb Humbaracı kaydı ref‘ olmamak  ve bundan böyle kasr-ı yed olunmamak üzere Defter-hâne'de kayıdları mahalline sebt oluna. Ve fi'l-asl Humbaracı olanlardan sefere eşmeğe tâlib olanlar, ihrâc ve yerlerine Eşkinci tîmâr ashâbından rızâlarıyla Humbaracılık'a tâlib olanlar idhâl, memnû‘ ola. Ve esâfilden birer takrîb Humbaracı-başılığ'ı tahsîl ile1183 ihtilâl-i nizâm-ı Ocağ'a sebeb olan ‘Ömer ve Receb ve Mustafa ve bunlara müşâbih olanlar fîmâ-ba‘d Ocağ'a idhâl ve takrîb olunmayup, üzerlerinde1184 olan tîmâr ve yevmiyye, Nâzır ma‘rifetiyle tefahhus u tahkik ve zabt oluna. Ve her humbaranın Halîfesi'nden mâ‘adâ dokuz nefer yamakların evveline yirmi dört akça, sânîsine yirmi altı, sâlisine yirmi sekiz, râbi‘ine otuz, hâmisine otuz iki, sâdisine otuz dört, sâbi‘ine otuz altı, sâminine otuz sekiz, tâsi‘ine kırk akça ve beş mülâzımlar yevmiyyesi ‘ale's-seviyye yirmişer akça ola. Ve ‘atîk yevmiyyeli neferâtın yevmiyyeleri terkin ile hîn-i tertîbinde ne vechile1185 tahrîr olunursa, anların dahi yevmiyyeleri tertîb üzere  tanzîm oluna. Ve bu def‘a yoklamadan sonra tertîb olunacak humbaracıların ism ü şöhretleri ve eşkâl ve vilâyetleri tasrîhiyle ne mahalde mütevellid ve kimin oğlu olduğu, yedlerine verilecek ‘arzlarda îzâh oluna. Ve defterdârların Humbaracı Ocağı'na ‘an-asl nezâretleri olup, telhîsleri olmadıkça sâde ‘arz ile tevcîhleri buyurulmaya. Ve yoklamada tîmâr ve ze‘âmet ashâbı, Humbaracıyân'dan ber-mûceb-i şurût dâyimâ kışlalarında ikamet ile tahsîl-i fende isti‘dâdları zâhir olanlar bi't-tertîb Zâbit nasb olundukda, kusûrları her humbaraya Yamak tertîb oluna. Ve gayr ez-zâbitân Humbaracı neferâtı terdrîcî yevmiyyeli olmak ve ze‘âmet ve tîmâr, zâbitâna tahsîs olunmak karâr-gîr olmağla, o makule ze‘âmet ve tîmârlu Humbaracıyân'dan hîn-i tahrîrde her humbaraya  taksîm ile Yamak tahrîr olunanlardan bilâ-veled mahlûl vuku‘unda ve yâhûd yoluyla gelüp, Halîfe olduklarında ve yâhûd hıdmetlerini terk ile dirliklerinin ref‘i îcâb eyledikde, ze‘âmet ve tîmârları zabt olunup, yerlerine tertîbi ile yevmiyyelü neferât idhâl oluna. Ve tîmârludan mâ‘adâ yevmiyyeli Humbaracı neferâtı ve mülâzımlarına beher yevm yüz dirhemden ikişer etmek ve beşer pâre katık-behâ mîrîden ta‘yîn oluna. Ve öteden berü Humbaracıyân'a mahsûs libâs gibi senede bir kerre ‘aynı kisveleri mîrîden dikdirilüp, her birine i‘tâ oluna. Ve işbu kisve yevmiyyelüye mahsûs olup, Humbaracı ile Mülâzım kisveleri mütefâvit ola. Ve bunların katık-behâ ve mevâcibleri ve Ağa ve Kâtib'in  bedel-i ta‘yînâtları mâh-be-mâh mîrîden Nâzır olanlara i‘tâ olunup, nâzırlar dahi Ağa ve Kâtib'in bedel-i ta‘yînâtlarını yedlerine i‘tâ eyledikden sonra, ‘ulûfeli neferâtın mevâciblerini Kışla'da sergi edüp, Ağa ve Kethudâ ve Çavuş ve ‘Alemdâr müvâcehelerinde Kâtib ma‘rifetiyle eyâdî-yi neferâta temâmca teslîm eyleye. Ve: “Sipâriş ü havâle” deyerek bir neferin ‘ulûfesini âhar nefere vermeye. Ve mevâcib vaktinde ‘özr-i şer‘î ile bulunmayanların defteriyle1186 dîger mevâcibe dek mevâciblerini Nâzır emâneten hıfz eyleyüp, hîn-i mevâcibde bulunmadıkları, hastalık ve yâhûd bir ‘özr-i makbûlden neş‘et etmiş ise ve hıdmetlerinde tekâsülleri yoğise teslîm oluna. Ve hıdmetlerini görmeyüp, mevâcib vaktinde hemân ‘ulûfe almak içün hâzır oldukları tahkik olunursa, o makalelerin yevmiyyeleri ref‘ ve şurût mûcebince lâzım gelenlere ‘arz oluna. Ve sefer ü hazarda firâr1187 edenleri olursa, ahz1188 ü te‘dîblerine dikkat oluna. Ve mukaddem Humbaracı yazılup, bir müddetden sonra rızâsıyla yevmiyyesinden geçüp, terk-i hıdmet ihtiyâr ederi olursa, yevmiyyesinin  tevcîhi gününden berü aldığı ‘ulûfe istirdâd olunup, Hazîne-i ‘âmire'ye teslîm oluna. Ve hılâf-ı nizâm hareket eden neferâtı Humbaracı-başı olanlar her bâr tefahhus edüp, nâzırlara ihbâr eyleye. Ve ihbâr etmezler ise, ketm eyledikleri içün mazhar-ı ‘ukubet olalar. Ve neferât ve mülâzımların Kışla odalarında îkad edecekleri kandîl ve şem‘-behâ ve cârûb ve hatab ve kömür ve sâyir mâlzemeleriyçün senevî yüzer guruşdan bin beş yüz guruş mîrîden başkaca tahsîs olunup, Nâzır ve Ağa marifetleriyle ser-halîfelere teslîm ile zîr-i idârelerinde olan o[r]taların bu makule  masraflarını idâre eyleyeler. Ve Humbaracı-başı ve Kethudâ ve Çavuş ve ‘Alemdâr bu husûsa nâzır olalar. Ve humbaracıların vikâye-i şurûtları kat‘â matlûb olmağla, bu def‘a ve bundan böyle vâki‘ olan yoklamalara1189 nâzırlar teharrî edüp, Ağa ve Kethudâ ve zâbitân etbâ‘ında Humbaracı nân-pâresi bulur ise, derhâl ref olunmak ve mahlûl vuku‘unda zâbitân etbâ‘ına Humbaracı dirliği verilmamek ve zâbitân, neferâtdan etbâ‘ istihdâm etmamek ve beher mâh mevâcib i‘tâsında ‘umûmen neferâtı yoklama kânûn ola. Ve her humbaranın Halîfesi, neferâtını1190 her gün yoklayup, hıdmetlerinde mukim olmalarına dikkat eyleye. Ve Humbaracı neferâtının bundan böyle tîmârlusu süvârî olup, yevmiyyelüsü piyâde olmak kânûn ola. Ve seferlerde humbara i‘mâl eyleyecek mahall olamayup, zarûrî Humbaracı neferâtı mu‘attal kaldıkda, lede'l-iktizâ humbara içün îcâd olunan obüs toplarını i‘mâl eyleyeler. Ve: —Hıdmetimiz değildir” deyü îrâd-i ‘özr etmeyeler. Ve hengâm-ı hazarda her gün on humbaranın neferâtı ta‘lîm mahallinde Halîfe ve ser-halîfeleriyle bi'l-münâvebe mevcûd bulunup, ta‘lîm ve te‘allüm eyleyeler. Ve hâlî günlerde dahi izâ‘at-i1191 vakt etmeyüp, san‘atları levâzımından olan top  u tüfeng atmak ve meteris almak ve fenn-i hendese ve sâyir sanâyi‘-i harbiyyeyi öğrenmek1192 husûslarına Nâzır ve Ağa olanlar, iğrâda kusûr eylemeyeler. Ve neferâtdan ‘alîl ve ihtiyâr ve ‘amel-mânde ve ta‘lîm esnâsında mecrûh olanlar gümrükden ve âhar mukâta‘âtdan yevmiyyeleri mikdârı vezâyif ile tekâ‘üd olalar. Ve düşmen ile muhârebede mecrûh olanların yevmiyyeleri ne mikdâr ise, za‘fıyla  diledikleri1193 mukâta‘âtdan vazîfe ile tekâ‘üd olmaları câyiz ola. Ve zâbitândan sefer ü hazarda ihtiyâr ve mecrûh ve ‘amelden sâkıt olanlar bi't-teharrî tahkik olunup, münâsibi vechile hâllerine göre mahall-i âhardan cihet-i me‘âş ta‘yîniyle tekâ‘üd olalar. Ve bu makuleler sefer ü hazarda tekâ‘üdlükleri lâzım geldikde, huzûr-ı Âsafî'de isbât-ı vücûd ve ‘amel-mânde oldukları bi'l-mu‘âyene meşhûd olmadıkça1194 tekâ‘üdlükleri mu‘teber olmaya. Ve hazarda elli humbaraya ihtiyâten ikişer bârgîrden yüz re‘s bârgîr dâyimâ Humbaracı Kışlası'nda hâzır bulunup, yem ve yiyecekleri ve sâyir mesârıfları mîrîden ru‘yet oluna. Ve bu bârgîrler tahsîs olunan humbara nişânıyla tamgalanup, her beş humbaranın on re‘s bârgîrleri Ser-halîfe olanlara teslîm olunup, yem ve yiyecek ve tîmârlarına bakılmadığından, telef olanın behâsı Ser-halîfe'nin tîmârı hâsılâtından tazmîn oluna. Ve mu‘ayyen olan ‘arabacılar dahi bârgîrlerin tîmâr ve yemlerine ihtimâm eyleyeler1195. Ve ikişer bârgîr, çapları ziyâde humbaralara kifâyet etmamekle, seferde ziyâdesi tedârük oluna. Ve humbaraların ‘araba ve sâyir takımları Kışla'da mevcûd bulunup, bir mahalle humbara gönderilmesi muktezî oldukda, hemân ‘arabaları koşup humbarayı ‘arabaya vaz‘ ve mühimmâtını istıshâb ve derhâl ‘azîmet eyleyeler. Ve Humbaracı Ocağı'nın kâffe-i mühimmâtı san‘atlarında kâmil üstâd, ‘amele tedârüküyle fey‘ât-i mîrî olmayarak  Humbaracı1196 Kışlası'nda Nâzır ma‘rifetiyle muhkem ve kavî inşâ oluna. Ve seferlerde her humbara ellişer atım mühimmâtı, Humbaracı Ocağı'yla berâber bulunup, mühimmâtı neferât istıshâb etmek ve bu takımları  tahmîl içün her humbaraya birer kıt‘a cebe-hâne ‘arabaları inşâ olunmak ve ziyâde mühimmât muktezî olursa, cebe-hâneden alına. Ve humbara mühimmâtına cebe-hâne ‘arabalarından mâ‘adâ lâzım gelan ‘arabalar dahi kavî ve hayvânları tüvânâ mîrîden akçasıyla tedârük oluna. Ve serhadlere ve kalyonlara Humbaracı iktizâ eyledikde, Ocağ'dan lüzûmuna göre tertîb oluna. İşbu ittifâk-ı ârâ ile karâr bulan nizâmın şerâyitinden ednâ bir mâddesine her kim halel verir ise, mazhar-ı la‘n ola. Ve bu def‘a müceddeden tahrîr olunacak beş yüz nefer esâmelü Humbaracıyân'ın on neferi bir takım i‘tibâr olunmağla, ibtidâ duhûl eden yirmi dört akça yevmiyye ile tahrîr olunup, yoluyla dokuzuncu oluncaya dek terakki alarak, yevmiyyesi kırk akçaya bâliğ olup, yevmiyye ikişer etmek ile beşer pâre ta‘yîn ve mâh-be-mâh i‘tâ ve yolu geldikde, bir kîse iki kîse dahi ziyâde fâyizlü tîmâr tevcîhiyle Halîfe ve onuncu olup, dokuz1197 nefere Zâbit ve giderek dahi ziyâde mehâret kesb ederse dahi, âhar tîmâr ile Ser-halîfe ve Çavuş ve Kethudâ ve Ağa olarak Devlet-i ebed-müddet'in bu vechile ni‘met ü ‘inâyet ve imtiyâz ü rütbelerine nâyil olalar. Ancak tahrîr olunan neferât, nâ-halefden tahrîr olunmayup, ehl-i ‘ırz ve tüvânâ ve isti‘dâdlı dilâverlerden yazıla. Ve hîn-i tahrîrde Kışla'sında bulunmak ve ta‘lîm ve te‘allüm ile Zâbit'ine itâ‘at eylemek ve biriyle nizâ‘ı vukü‘unda Zâbit'ine ifâde ve kabâhat kangısında ise Zâbit'i ta‘zîr ve te’dîb etmek ve Zâbit'ine haber vermeksizin gavgaya tesaddî eyler ise, te’dîb olunmak ve Zâbit'ine itâ‘at edüp  silâh  çekmamek, çeker ise te‘dîb-i şedîd ile mu‘âmele olunmak vesâyâsı evvel emirde ifâde olunup, bu şurût üzere hareket edüp, hılâfı üzere ‘amel etmamek ile yemîn eyledikden sonra, deftere tahrîr ve Ocağ'a idhâl oluna ve illâ bir vechile kabûl olunmaya.
