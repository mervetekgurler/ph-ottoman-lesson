Zeyl-i şurût-ı Humbaracıyân
Devlet-i ‘aliyye ocağları ortalarından biri1198 seferlerde kazgân bırakmak gâyetü'l-gâye ‘âr olduğuna binâ’en, müceddeden tedârük eyledikleri kazgânı ‘alenen isti‘mâl ve nakl etmamek, umûr-ı kânuniyye gibi miyânelerinde cârî umûrdan olup, binâ-berîn Humbaracı neferâtının dahi muhâfazasına me’mûr oldukları humbaralardan biri düşmen yedine geçmek ihtimâli olursa, muhâfazada vuku‘ bulan taksîrâtlariyçün ile'l-ebed nişânlarını izhâr etmeyüp, bu vechile ma‘yûb olalar. Ve lağımcı ve humbaracı ocağları zu‘amâ ve erbâb-ı tîmârının nân-pâreleri, hıdmet etmeği olup, vefâtlarında dirlikleri evlâda verilmeyüp, zâbitânın tekmîl-i noksâniyçün ilhâk ve yâhûd mîrîden zabt olunmak kânûn kılınmışidi. Ancak eyâlât askerinin dirlikleri evlâda verilmek kânûnları iktizâsından olup, bunların dahi evlâdı bu ‘inâyetden mahrûm olmamak menba‘-ı merâhim ü işfâk1199 olan zamîr-i ilhâm-semîr-i Şâhâne'ye lâyıh olmağla, ba‘de-ezîn Humbaracı ve Lağımcı ocağları zu‘âmâ ve erbâb-ı tîmârından biri fevt oldukda, nân-pâresi oğluna tevcîh olunmak câyiz ola. Ve eğer sabî ise cebelü verüp tüvânâ oldukda, pederi gibi humbara ve lağım san‘atını tahsîle ikdâm ede. Ve tüvânâ ise yevm-i tevcîhinden1200 ber-mûceb-i şurût hıdemât-ı lâzimesinde1201 kıyâm eyleye. Eğer tüvânâ ise tevcîhi gününden ve eğer sabî ise tüvânâ olduğu günden bir buçuk  seneye dek tahsîl-i fenn etmez ise, bâlâda mastûr şurût icrâ oluna. Ve eyâlât askerinde tekâ‘üd nân-pâresi evlâda verilmek  câyiz olmadığı gibi, bunlarda dahi kâ‘ide-i mezkûre cârî ola. Ve Humbaracı Ocağı'nda Kethudâ'nın fi'l-asl mutasarrıf olduğu tîmârın hâsılâtı kalîl ise, düşen mahlûlden zamm u ‘ilâve olunarak senevî hâsılı dört bin beş yüz ve Çavuş'un iki bin ve ‘Alemdâr'ın bin beş yüz ve ser-halîfelerin biner ve bayâğı halîfelerin yedişer yüz ellişer guruşa ve bi'l-iktizâ dahi ziyâdeye ve Lağımcı Ocağı'nda Lağımcı-başı'nın beş bin ve Kethudâ ve Çavuş ve ‘Alemdâr'ın dahi derece-i kifâyeye iblâğ olunması kânûnlarında mastûr u münderic olmağla, bu misillü sonradan ‘ilâve kabûl eylemiş zâbitân dirliklerinden biri münhall ve evlâda verilmesi lâzım oldukda, sonradan ‘ilâve olunan mikdârı, müteveffânın yerine nasb olunacak Zâbit'e verilüp, müteveffânın kable'n-nizâm üzerinde olan ze‘âmet1202 ve tîmârı her ne mikdâr ise ol mikdârı oğluna tevcîh oluna. Ve1203 bu husûsa Nâzır ve Ağa dikkat eyleyeler. Evlâdlarına ifrâz u tevcîh olunan mikdâr-ı noksânı, müteveffânın yerine nasb olunan Zâbit'e, ba‘dehû bilâ-veled fevt olanların mahallerinden ‘ilâve ve tekmîl oluna. Ve işbu Lağımcı ve Humbaracı ocağları zu‘amâ ve erbâb-ı tîmârın mahlûlleri evlâdlarına verilmek husûsunda sünûh eden merhamet-i Husrevâne, kanûnlarında münderic olan kâffe-i şerâyitin icrâsıyla hıdemât-ı lâzimelerinin bilâ-kusûr îfâsı ile meşrût olup, bu müsâ‘ade-i seniyyenin şükrünü bilüp, dirlik ashâbı olan  neferât dâyimen ve müstemirren hıdmetlerinde kâyim ve hılâf-ı şurût harekete cesâret ederi olur ise, yek-dîgeri ihbâr ve ahadühümâ âharı inzâr ile o makule hılâf-ı rızâ harekete ictisâr edenleri zâbitlerine ifâde ile te’dîblerine ikdâm ve hâric ez-kânûn evzâ‘-ı rediyyeden ictinâb eylemelerine ihtimâm  eyleyeler1204. Ve zîrde mezkûr Lağımcı Ocağı içün başka Kâtib iktizâ etmeyüp, Humbaracı Kâtibi olanlar Lâğımcı Ocağı Kitâbeti'ni dahi idâre edüp, bu Kitâbet içün dahi bin beş yüz guruş zamla senevî Kâtib olanlara üç bin guruş me‘âş ve beş yüz guruş bedel-i ta‘yînât tahsîs olunduğundan gayri, umûr-ı Ocağ'ı tahrîr ve ‘ulûfelerini tevzî‘de teshîl maslahatı içün ma‘iyyetine aklâmın birinden mücerrebü'l-etvâr bir Kâtib ta‘yîn ve ana dahi mâhiyye ellişer guruş me‘âş tahsîs ve beher mâh neferât mevâcibi icmâline idhâl ile i‘tâ olunmak ve humbaracıların Ocak Çavuşu, Ocağ'ı dâhilinde olan umûr ile meşgul olmağla, Bâb-ı ‘âlî'de ve aklâmda Ocağlu'su maslahatını ru‘yet içün bir nefer Kapu Çavuşu ve neferâtdan sâyir zâbitler tarafından girift olunanları almak ve bi'l-münâvebe mahall-be-mahall gezüp, kendü hâlinde olmayanları bulmak ve bilmek içün dokuz nefer Ayak Çavuşu ve ta‘lîm ve te‘allüm-i lâzimesinden olan bârût-ı siyâh ve mühimmât-ı sâyireyi Kağıd-hane'de vâki‘ mahzenden lede'l-iktizâ ihrâc ve ba‘de edâ‘i'l-hıdme yine mahalline vaz‘ u idrâc içün bir nefer Mahzenci ta‘yînine muhtâc olduğuna binâ‘en, ta‘yîn olunacak çavuşlar ve Mahzenci, tîmârlu olmak ve Humbaracı Halîfesi pâyesi i‘tibârıyla tarîkı üzere Ser-halîfe olmak şartlarıyla tîmârlu humbaracılardan bir neferi Kapu Çavuşu ve bir1205 neferi Mahzenci ve dokuz neferi Ayak Çavuşu ta‘yîn  olunup, kadîmî nefer yevmiyyesi olarak on sekiz akça ‘ulûfe ile Kağıd-hâne'de vâki‘ sâlifü'z-zikr mahzenin el-yevm Mahzenci'si olan kimesne dahi bu defa tîmârludan ta‘yîn olunan Mahzenci'nin ma‘iyyetinde hıdmetinde mukim olmak şartıyla yevmiyyesi kemâ-kân ibkâ ve ‘ulûfesi sâyir neferât ile mâh-be-mâh i‘tâ olunmak ve zikr olunan Kapu Çavuşu ile Mahzenci'ye mâhiyye yirmişer guruş ve dokuz nefer ayak çavuşları  beher yevm üç neferi münâvebeten gezmek şartıyla her birine mâhiyye on beşer guruşdan yüz otuz beş guruş -ki cem‘an yüz yetmiş beş guruş- mâhiyye tahsîs olunup, neferât yevmiyyesi icmâli zeyline idhâl ile her mâh i‘tâ olunmak ve işbu Humbaracı ve Lağımcı neferâtının teksîrine irâde-i ‘aliyye te‘alluk etmekle, zikr olunan ocağlarda mevcûd olan ze‘âmetlü ve tîmârlu mikdârı münâsib olan eyâlât neferâtının yaşları yirmi beşden yukaru olmayanlarından taleb-kâr bulunur ise, ber-muktezây-ı kânûn-i cedîd dâyimâ kışlalarında bulunmak ve şurût-ı kânûniyyelerine ri‘âyet etmek şartıyla Der-‘aliyye'ye gelüp yazılmaları câyiz olmak ve bu iki Ocağ'ın zu‘amâ ve erbâb-ı tîmârı zîrde beyân olunduğu vech üzere sülüs-i sülüsân vechiyle münâvebeten vilâyetlerine zehâb ü iyâblarına ruhsat verildiği, kânûn-nâme-i hümâyûna tezyîl olundu.
