Zeylü'z-zeyl
Humbaracı Ocağı'nda olup, taşrada müte’ehhil ashâb-ı ze‘âmet ve tîmârın, vakt-i hazarda sülüs-i sülüsân vechiyle münâvebeten vilâyetlerine gitmelerine ruhsat-ı seniyye-i hazret-i Cihân-bânî erzânî buyurulmağla, fîmâ-ba‘d ze‘âmet ve tîmâr mutasarrıflarından tüvânâ ve sabî Humbaracı her ne kadar ise üç takıma taksîm ve beher sene  sabîlerin ‘adedine ve bi'l-iktizâ serhadlere ve ba‘zı mahallere me’mûr kılınan neferâtın mikdârına nazar olunarak, sabîler ve me’mûrlar üzerine iktizâsına göre tüvânâ nefer ‘ilâve ve iki sülüse iblâğ ve vilâyetlerine gitmek üzere izin verilüp, mâ‘adâ bir sülüs temâmca bu tarafda kışlalarında temekkün ve bir sene-i kâmile murûrunda yine sabîlerin ve me‘mûrların ‘adedlerine nazar ve bunlardan mâ‘adâ bu cânibe celb olunacaklar kaç nefer ise geldiklerinde, kezâlik sabîler ve me‘mûrlar üzerlerine iktizâsına göre zamm ile vilâyetlerine gidecek dîger sülüse izin verile. Ve vakt-i sefer  münâvebe mer‘î olmamağla, gayr ez-sıbyân ve me‘mûrîn bi'l-cümle tüvânâ Humbaracı, me‘mûr oldukları mahallerde mevcûd bulunalar. Ve hulûl edecek işbu rûz-i Hızır ve gerek âtiye rûz-i hızırlarında beher sene vilâyetlerine gidecek ve bu tarafda kışlada kalacak ve sabâvetleri sebebiyle vilâyetinde ve bu tarafda bulunacak bi'l-cümle tüvânâ ve sabî humbaracılardan ashâb-ı ze‘âmet ve tîmâr defter olunup, huzûr-ı Sadr-ı ‘âlî'ye takdîm ve ba‘dehû tevcîhâtı Defterdâr-ı ‘asr olanların telhîsiyle olduğu misillü defter-i mezkûr telhîsiyle Baş-muhâsebe'ye kayd ü tahvîl ve Defter-hâne'ye başka başka ‘ilm ü haberleri verildikden sonra, vilâyetlerine gideceklere ruhsatı şâmil Baş-muhâsebe'den Ocak tarafına sûret-i defter verilmedikçe, bir neferine vilâyete gitmeğe Nâzır ve sâyir zâbitân ruhsat vermeyeler. Ve ertesi sene münâvebesi temâm olup, gelecekler celb ve gideceklere ruhsat verilecek oldukda, defteri tertîb ve Baş-muhâsebe'de tatbîk ve iyâb ü zehâb üzere olanlar bu minvâl üzere ma‘lûm ola.  Ve vilâyetlerinden celb olunacak sülüs tîmârlu neferât temâmen geldikçe, ya‘nî bir neferi bile girü kalursa, gideceklerin birine izin verilmeye. Ve vilâyetlerinde olan sabîlerden on beş yaşına bâliğ olanların cebelüleri ref‘ olundukda, vilâyetlerinde müte’ehhil iseler, sâyir tüvânâ müte’ehhilîn gibi münâvebeten Der-sa‘âdet'e gidüp geleler. Ve tüvânâ neferâtdan evlâd terkiyle vefât edenlerin nân-pâreleri evlâdlarına tevcîh olundukda, tüvânâ ve vilâyetlerinde müte‘ehhil iseler, kezâlik münâvebeten Der-sa‘âdet'e gelüp gideler. Ve eğer sabî iseler, vilâyetlerinde sâkin sâyir sıbyân misillü tüvânâ oluncaya dek vilâyetlerinde ikâmet edeler. Ve bu tarafda bulunan sabîler dahi tüvânâ oldukda, Ocak hıdmetine devâm eyleyeler. Müte’ehhil ta‘bîrinden murâd, vilâyetinde verâseti  kendüye intikâl edecek akrıbâsı olan neferât olmağla, bu maküleler mütezevvic tîmârludan ma‘dûd olalar. Humbaracı Ocağı'ndan bir mahalle dört kıt‘a kadar humbara hâveni irsâl lâzım geldikde, iktizâ eden tîmârlu neferât Âsitâne'de kışlalarında münâvebede bulunacak sülüs-i Humbaracıyân'dan tertîb ü irsâl olunup, ziyâde iktizâ eyledikde, taşra münâvebesinde bulunan tîmârlu neferâtdan nevbet ile tertîb ü irsâl oluna. Ve lüzûmu mahallerinde Humbaracı irsâli, hâven irsâline mevküf olmayup, hâvensiz nefer irsâli muktezî oldukda, dört kıt‘a hâveni idâre eyleyecek Humbaracı neferâtının tîmârlusu Der-sa‘âdet'de bulunacak sülüsden ve ziyâdesi taşra münâvebesinde olan sülüsândan nevbet ile tertîb ü irsâl oluna. Ocağları tarafından kendülerine haber vâsıl oldukda, fi'l-hâl hareket ve mahall-i me’mûrlarına müsâra‘at edüp,  içlerinden batâ‘et ve tereddüd ederi olursa, nân-pâreleri ref oluna. Ve hengâm-ı hazar yaz günleri ta‘lîm mahallinde Halîfe ve ser-halîfeleriyle münâvebeten mevcûd bulunup, mâ‘adâsı dahi tazyî‘-i vakt etmeyüp, obüs topları kuru ta‘lîm etmek ve meteris almak ve hendese üzere humbara atmak sanâyi‘ini ta‘lîm ve te‘allüm ve fîmâ-ba‘d kânûn-nâme-i hümâyûn mûcebince Salı ve Cum‘a'dan mâ‘adâ ‘ale'l-‘umûm Humbaracı neferâtı ve mülâzımları ma‘a-zâbitân nevbetle her gün Mühendis-hâne-i hümâyûn'a müdâvemet ve kendülerine tahsîli ehemm olan fünûnu kavlen Mühendis-hâne'de ve fi‘len eyyâm-ı sayfda bi'l-münâvebe ta‘lîm mahallinde ve kışlalarında tahsîl edüp, sân‘at-ı âteş-bâzîde kemâl-i mehâret kesb eyleyeler. Ve Mühendis-hâne Hâcesi kavâyid-i lâzimeyi şâmil resâyil te’lîfiyle, muktezây-ı fenn üzere humbara atmak san‘atını1 lâzım gelenlere ‘ale'd-devâm ta‘lîm ve tefhîm eyleye. Ve hulûl eyleyecek işbu rûz-i Hızır'da  yoklama olup, Mühendis-hâne'de Nâzır ve Ağa ve Mühendis-hâne-i hümâyûn Hâcesi ve Sadrıa‘zam tarafından ta‘yîn olunacak mu‘temed âdemler ve sâyir ashâb-ı fenn müvâcehelerinde zâbitân ve neferât-ı mevcûdeye kavâ‘id-i san‘atları su‘âl ve derece-i mâ‘lûmâtları istiksâ olundukdan sonra, mahall-i münâsibde ‘amelen dahi hünerlerini tefehhüm içün bi'l-mu‘âyene imtihân olunup, ‘ilm ü ‘ameline vâkıf tîmâr ve ze‘âmet ashâbı ve yevmiyyelü neferât ve mülâzimîn defter olunup, huzûr-ı Sadr-ı ‘âlî'ye takdîm ve Baş-muhâsebe'ye kayd ü tahvîl ve Defter-hâne'ye ‘ilm ü haberleri verilmek ve bundan böyle her altı ayda bir kerre, ya‘nî rûz-i Kasım ve rûz-i Hızır esnâsında yoklama ve imtihân ‘âdeti terk olunmaya. Ve her imtihânda mehâretleri zâhir olanların  defteri huzûr-ı Sadâret-penâhî'ye takdîm ve aklâma kayd olunup, yoklama ve imtihân vakitleri hulûlünde nâzırları Bâb-ı ‘âlî'ye takrîr takdîmiyle ihtâr ve istîzân eyleye. Ve bundan böyle taşralu ve Âsitânelü'den bu Ocağ'a duhûl edecek tîmârlu ve yevmiyyelü neferât ve mülâzimîne icrâsı lâzime-i zimmetleri olan şerâyitin mecmû‘u yegân yegân ifâde vü beyân olunup, isim ve şekil ve şöhretleri deftere kayd ve senedleri ellerine i‘tâ oluna. Ve neferât-ı merkûme ba‘îd mahallere humbara atmağı idmân içün eyyâm-ı sayfda ta‘lîm günleri ba‘zan Ok-meydânı'nda dahi humbara atmağa i‘tiyâd eyleyeler. Ve Âsitâne ve civârında müte‘ehhil humbaracılardan nân-pâre sâhibleri ve yevmiyyelü neferât ve mülâzimîn iki takıma taksîm ile başkaça defter olunup, bir takımı Bâzârertesi günü ikindi nemâzını kışlalarında edâdan sonra, Salı gicesi hânelerine ‘azîmet ve ferdâsı yevm-i ta‘tîl olmağla, levâzım-ı beytini tedârük içün hânelerinde ikamet ve vakt-i ‘asr tekarrüb eyledikde, kışlalarına vürûd ve Salı günü  ikindi nemâzını yine kışlalarında edâ ve hıdemât-ı lâzimelerin icrâ eyleyeler. Ve dîger bir takımı dahi Cum‘a gicesi şurût-ı mezkûre ile hânelerine gidüp, ferdâsı yine vaktiyle kışlalarına geleler. Ve tîmârludan ehl ü ‘iyâlini bu tarafa nakl edeni olursa, taşra münâvebesinden ihrâc ve haftada bir def‘a hânelerine gidecek Âsitânelü nevbetine idhâl oluna. Ve mukaddem ve mu‘ahhar vaz‘ olunan kavânîn ve şurût bi-kemâlihâ bir kağıda tahrîr olunup, beher mâh zâbitân ve neferât ve mülâzimîn müvâcehelerinde Humbaracı Ocağı Kâtibi kıra‘at ve muktezâsı üzere hareketi tenbîh eyleye. Ve Ocak zâbitânının  üzerlerinde olan nân-pâreleri, mu‘ayyen nân-pâreden ma‘dûd olup, ilhâkları gedik-i zâbitân ilhâkı tîmârları i‘tibâr
1 san‘atını Ü1 : san‘atı Ü2 olunarak, kuyûd-ı mu‘ayyeneden ta‘dâd olunmaya. Ve ilhâkı olmayan zâbitândan biri fevt oldukda, tîmârı evlâdına tevcîh ve yerine nasb olunan Halîfe'nin tîmârı bî-hâsıl ve ilhâka muhtâc ise, ba‘de-ezîn düşecek bilâ-veled mahlûllerden ilhâk oluna. Ve şimdiye dek ilhâk olmamış hulefâ var ise, anlara ilhâk ve fenlerinde mehâreti zâhir olan yevmiyyelü neferâta dahi mûcib-i şevk u gayret olmak içün hâssa zabt olunmuş mahlûl, humbaracı tîmârları münâsiblerine tevcîh olunup, zîrde mastûr mahallerden güclü ve kuvvetlü erbâb-ı tîmâr tahrîr u idhâl olunarak, Humbaracı nân-pâresi beş yüz kayda iblâğ oluna. Ve mahlûl tîmâr ‘arz olunacak şahsın istihkakı, Mühendis-hâne Hâcesi Efendi'den tahkik olundukdan sonra, Ocak-ı mezbûrun tîmârlusundan on nefer kimesne liyâkatini beyân zımnında nâzırları efendiye mahzar takdîm ve nâzırları dahi mahzarı kendi ‘arzıyla Bâb-ı ‘âlî'ye irsâl ve tîmâr tevcîh olunacak mülâzım dahi Divân-ı ‘âlî'de isbât-ı vücûd eyleye. Ve bu def‘a ba‘zı  hulefâya ilhâk verildikde ve bundan sonra hall-i vukû‘unda cedîden nasb olunacak zâbitân ve hulefâya ilhâkan tîmâr tevcîhi lâzım geldikde, fi'l-asl mutasarrıf oldukları tîmârları ve ilhâk olunacak tîmârların bedel-i iltizâmı, Nâzır ve ağaları taraflarından verilüp, bir sene mûmâ ileyhimâ taraflarından ta‘şîr ve haber verdikleri hâsılâtın kizbi zuhûrunda üzerlerinde olan asıl nân-pâreleri ref‘ oluna. Zâbitâna ilhâk tîmârı ‘arz olunmak lâzım geldikde, nâzırları ihtimâmen on nefer tîmârludan  mahzar alup, kendi ‘arzıyla Bâb-ı ‘âlî'ye takdîm eyleye. Ve ze‘âmet ve tîmâr sâhibi zâbitândan biri evlâd terkiyle fevt oldukda, fi'l-asl mutasarrıf olduğu nân-pâresi, veledi bir nefer ise temâmen ve müte‘addid ise üç evlâda dek ‘ale's-seviyye müştereken tevcîh ve üzerinde bulunan ilhâkı, yerine nasb olunan Zâbit'e i‘tâ oluna. Ve müteveffâ bilâ-veled ise, asıl nân-pâresi bilâ-tefrîk fenninde mâhir yevmiyyelü neferâta tevcîh ve ilhâkı yerine nasb olunan Zâbit ilhâka muhtâc ise ilhâk, değil ise tîmâra müstehakk âhar yevmiyyelü nefere tevcîh oluna. Ve bir kayd-ı nân-pâre iki ve yâhûd üç nefer evlâda tevcîh olundukda, topu bir nân-pâre ‘add olunup, biri bilâ-veled fevt oldukda, babası vefâtında hisse almamış dördüncü ve beşinci karındaşları var ise hayâtda bulunanlara i‘tâ, yoğise hisse-i mahlûleye kebîri takdîm olunarak müşterek karındaşlarına ilhâkan tevcîh oluna. Ol dahi bilâ-veled fevt oldukda, üzerinde bulunan hisseler dîger karındaşına ilhâkan tevcîh oluna. Ol dahi bilâ-veled fevt olup, ilhâka müstehakk müşterek akrıbâsı kalmaz ise, nân-pâre-i mezkûrun topu erbâb-ı hüner ü isti‘dâddan yevmiyyeli neferâta tekrâr bi'l-imtihân tevcîh oluna. Ve müşterek karındaşlardan biri1206 evlâd terkiyle vefât etdikde, ka‘ide-i mezkûreye tevfîk  olunarak üzerinde bulunan hissesi evlâdlarına verile. Anlardan dahi bilâ-veled vefât edenlerin hisseleri müşterek ‘ammîsi ve ‘ammîsi evlâdlarına ilhâkan tevcîh olunarak topu tedrîcî bir neferin üzerinde cem‘ etdirile. Sâyir evlâd terkiyle vefât eden ze‘âmetlü ve tîmârlu humbaracıların  evlâdlarına nân-pâreleri tevcîhinde dahi bu kanûn mer‘î ola. Ve evlâd terkiyle fevt olan tîmârluların nân-pâreleri evlâda tevcîh lâzım geldikde, evlâdı kaç ise sahîh sulbî oğulları olduklarına ve karındaş ve akrıbâya tîmâr ilhâkı ‘arz olundukda dahi, sahîh karındaş ve akrıbâdan olduklarına şehâdeti hâvî nâzırları kezâlik on nefer tîmârludan mahzar alup, kendi ‘arzıyla ma‘an Bâb-ı ‘âlî'ye takdîm eyleye. Ve şehâdetlerinde ba‘dehû kizbleri zâhir olursa, nân-pâreleri ref‘ ve takımıyla te‘dîb olunalar. Ve Ocak-ı mezbûrda el-yevm mevcûd tüvânâ tîmârlu neferât ve bundan sonra idhâl olunacak tîmârlular her humbaraya ‘ale's-seviyye taksîm ü tahsîs olunalar. Ve kanûn-nâme-i hümâyûn mûcebince zikr olunan Ocağ'a şimdilik tertîb olunan elli ‘aded humbaranın her birisine ma‘a-Halîfe on beş1207 nefer idâreci1208 musammem olup, gerek şimdi ve gerek bundan sonra kuyûdât bi't-tedrîc beş yüze iblâğ olundukda, gayr ez-sıbyân nân-pârelü tüvânâ humbaracılar ne vechile taksîm olunur ise, her humbaranın Müdîr'i on beş nefere iblâğ olunmak içün gayr ez-tüvânâ tîmârluyân elli ‘aded humbaraya lüzûmu kadar yevmiyyelü nefer ve Mülâzım tahrîr oluna. Yâ‘nî elli kıt‘a humbaranın ma‘a-hulefâ tîmârlu ve yevmiyyelü tüvânâ neferât ve mülâzımîni kanûn-nâme-i hümâyûn mantûku üzere cem‘an yedi yüz elli neferi şimdilik tecâvüz etmeye. Ve tüvânâ evlâd sâhibi olan ‘alîl ve ‘amel-mândelerden nân-pâresini rızâsıyla tüvânâ1209 sahîh sulbî oğluna kasr-ı yed murâd edenler, evlâdlarıyla Dîvân-ı ‘âlî'ye çıkup, isbât-ı vücûd ve nâzırları şehâdeti müş‘ir on nefer tîmârludan  mahzar alup, ‘arzıyla Bâb-ı ‘âlî'ye takdîm eyleye. Ve berâta şâhidlerin isim  ve tîmârları derc olunup, kizb ü dürûgları vâki‘ olursa, nân-pâreleri ref‘ ve te‘dîb olunalar. Ve tîmârludan ‘amel-mânde olanlar rızâlarıyla teka‘üde tâlib olanlar dahi, ber-vech-i muharrer Dîvân-ı ‘âlî'de isbât-ı vücûd birle müteka‘id olup, vefâtlarında nân-pâreleri fenninde mâhir yevmiyyelü neferâta tevcîh oluna. Ve Ocak-ı mezkûr Devlet-i ‘aliyye'nin mu‘tenâ ocağlarından olup, tîmârlu ve yevmiyyelü neferât ve mülâzımlarının yol ve erkân bilmeleri ve ‘âle'd-devâm ‘ırz u edebleriyle mukayyed olmaları vâcibât-ı umûrlarından olmağla, hılâf-ı şurût u rızâ harekete cesâret edenleri, ağaları darb-ı ‘asâ ve yarım mühürlü mektûb ile bi'l-iktizâ kal‘a-bend ve iclâ ile lâzime-i te‘dîbi icrâ edeler. Ve neferâtdan hazarda hâvensiz lüzûmu kadar Humbaracı irsâli lâzım geldikde, Der-sa‘âdet'de ve taşra münâvebesinde bulunanlardan Ağa ve nâzırları marifetleriyle intihâb ve irsâl olunmak ve seferde humbaralardan biri ‘amelden kaldıkda, o humbaranın neferâtı üzerinde dîger nişân mahkûk olan yedek humbara hıdmetine ta‘yîn olunmak ve muhârebede bir humbaranın beş-altı neferi şehîd oldukda, âhar yedek humbara neferlerinden birer ikişer âdem tefrîk u ta‘yîn câyiz ola. Hâsılı gerek sefer ve gerek hazarda Humbaracı'nın mecmû‘u irâde olunduğu gibi i‘mâl olunalar. Ve hazarda serhadlere ve ba‘zı lüzûmlu mahallere gerek humbara atmak içün ve gerek ta‘lîm içün humbarasıyla yâhûd humbarasız neferât gönderilmek iktizâ eyler ise, beyân olunduğu üzere altmış nefer mikdârına dek Âsitâne nevbetinde olan sülüsden ve ziyâdesi taşra münâvebesinde olan sülüsândan nevbetle ta‘yîn olunacak olmağla, nevbetlerinde münâza‘a zuhûrundan hazeren ze‘âmet ve tîmârlarının hâsılâtına  ve yâhûd mehâret ve ‘adem-i mehâretlerine  ve'l-hâsıl iktizâsına göre tertîb ve ta‘yîn olundukları mahalde bir sene-i kâmile edây-ı hıdmet etdikde, yerine âhar nevbetlüsü gönderilüp, müddet-i me‘mûriyyetleri münkazıyye olanlar Âsitâne Nevbeti Defteri'ne idhâl olunmayup, vilâyetine gidecek neferât münâvebesine idhâl olunarak, ya‘nî sefersiz1210 vakitlerde taşralara ve sa‘b u yesîr hıdmetlere ta‘yîn olunacak neferât husûsunda1211 tercîh-i bilâ-müreccahdan ittika olunup, her hâlde ta‘dîl ve hakkaniyyet-i lâzimesi icrâ olunmak ve bâlâda beyân olunduğu veçhile şimdiki mevcûda İrâd-ı Cedîd'den ‘ilâve olunacak tîmârlardan mâ‘adâ Rumeli Eyâleti'nin Der-sa‘âdet'e kurbiyyeti olan Paşa Sancağı'nda vâki‘ Sofya ve Filibe ve Tâtâr-bâzârı ve Dimetoka ve Manastır ve Siroz ve Drama ve İpsala ve Migalgara [ojili^ = Malkara] ve Keşân ve Cisr-i Ergene ve Selânik Sancağı'nda kâyin nefs-i Selânik ve Vodina ve Karaferye ve Köstendil Sancağı'nda nefs-i Köstendil kazâlarından eben-‘an-ceddin yerlülerden ve erbâb-ı isti‘dâddan olmak üzere Ocağ-ı1212 mezbûra ashâb-ı tîmâr tahrîr olunarak, Ocak-ı mezbûrun tîmârlusu beş yüz kayda iblâğ oluna. Ve işbu zeyl-i kanûn-nâme-i hümâyûnda mastûr şerâyit gibi harf-be-harf icrâ olunmak matlûb-i kat‘î olmağla, bir mâdde vukû‘unda evvelâ asıl kanûn-nâmeye ve ba‘dehû zeylde vâki‘ şurûta mürâca‘ât birle kangı şarta tevfîk ve tatbîkı iktizâ eyler ise, bilâ-te‘vîl1213 tatbîk olunmak ve bundan böyle îcâb-ı vakt ü zemân hasebiyle ba‘zı hayırlu ve nâfi‘ şerâyit dahi hâtıra geldikde, işbu zeyl-i şurûta tezyîl ve ‘ilâvesi câyiz ola.
