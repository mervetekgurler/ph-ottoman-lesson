Zikr-i şurût-ı Lağımciyân
Lağımcı neferâtının öteden berü usûl-i hendese üzere yer yarmak ve lağım  bağlamak ve sâyir sanâyi‘-i mi‘mâriyyede tefennün etmek ve ecnebî ve san‘atından bî-haber kimselere dirlik ‘arzı vermemek şurût-ı nizâmlarından iken, tama‘a teba‘iyyet ve ba‘zan recâ vü şefâ‘atle mahlûlâtı nâ-ehle tevcîh etdirmeleriyle,  el-yevm Lağımcı neferâtı tertîb-i kadîmlerini tecâvüz ve hîn-i hâcetde icrây-ı san‘at eder içlerinde âdem bulunmayup, bu esbâb ile şurût-ı nizâmiyyeleri halel-pezîr ve sâyir ocağlara verilan nizâm gibi bu Ocağ'a dahi hüsn-i nizâm verilmek matlûb-ı Şehinşâh-ı kişver-gîr olmağla, binâ‘en-‘alâ-zâlik bu def‘a Ocak-ı mezkûra verilan1214 şurût-ı cedîdenin icrâsiyçün Humbaracı Ocağı'na tâ‘yîn olunan Nâzır, Lağımcı Ocağı'na dahi nezâret etmek üzere me‘mûr olup, Lağımcı neferâtının Defter-hâne-i ‘âmire'den kayıdları ihrâc ve defteri Nâzır-ı mûmâ ileyhe teslîm olunup, Lağımcı neferâtı her kaç kayd ise işbu bu bin iki yüz yedi senesi rûz-i Hızırı'na dek müddet-i mu‘ayyene tahsîs birle, rûz-i Hızır'da yoklama olacağı şimdiden ihbâr olunup, müddet-i mezkûre tekmîlinde Nâzır ve ağaları ma‘rifetleriyle ferden ferdâ Âsitâne'de yoklanup, nâ-mevcûdların nân-pâreleri terk-i hıdmetinden ref‘ ü zabt oluna. Ve mevcûdlar imtihân olunup, mehâretleri te‘ayyün edenlere dirlikleri ibkâ ve isti‘dâdları olmayanların nân-pâreleri1215 ref olunmak lâzım iken, fîmâ-ba‘d ta‘lîm ve te‘allüm ile kesb-i sınâ‘at eyleyecekleri tasavvuruyla nân-pârelerinin ref‘i tecvîz1216 olunmayup, ancak bundan sonra Lağımcı neferâtı zâbitleriyle dâyimâ kışlalarında mukim olup, vilâyetlerine gitmamek ve âhar kisb ü kâra meşgul olmamak ve ‘ale'd-devâm ta‘lîm ve te‘allüm etmek kânûn kılınmağla, mehâretleri olmayanlar bilâ-infisâl Âsitâne'de ikâmetle  kesb-i hünere iştigâl ederler ise, nân-pâreleri nihâyet iki seneye dek istihkâmen ibkâ kılına. Ve bu müddet tekmîlinde tekrâr ‘umûmen yoklanup, lede'l-imtihân tahsîl-i fenn edemeyenlerin nân-pâreleri ref‘ oluna. Ve yoklamadan ism ü şöhretleri ve vilâyet ve mahall-i tevellüd ile vâlideleri tasrîh olunarak defter oluna. Ve defteri Nâzır1217 ve Ağa müştereken temhîr ve mahalline kayd ü tahrîr ile yedlerine istihkâmen ‘ale'l-infirâd  berâtlar verile. Ve neferât-ı mezkûre dâyimâ İstanbul'da mevcûd bulunup, ta‘lîm ve te‘allüm ile fenlerini tahsîl, esâs-ı nizâmdan olmağla, Humbaracı neferâtiyçün inşâ olunacak kışla civârında bunlara dahi yüz yirmi beş nefere vâfî başka başka iki bâb kışla yapılup, iki sınıfa taksîm ile bir sınıfı lağım bağlamak san‘atını meşk eylemek ve dîgeri köprü ve tabya ve kal‘a yapmak1218 ve meteris almak misillü sanâyi‘-i mi‘mâriyyeyi ve fenn-i hendeseyi tahsîl eylemek üzere zikr olunan kışlalar bu iki sınıfa mahsûs kılına. Ve bu iki sınıfın her ne kadar kışlaları infirâd üzere tahsîs olunmuş ise dahi, ta‘lîm ve te‘allüm eyleyecekleri san‘atda tegâyür olmayup, cihet-i vahdet müte‘ayyin ve cümlesi kadîmden bir Ocak i‘tibâr olunup, kadîmi üzere içlerinden ve yâhûd fenn-i mezkûrda mütefennin hâricden müstakim ve zabt u rabta kadir biri evvel emirde Lağımcı-başı olmak üzere intihâb ü nasb oluna. Ve hâlleri mechûl olup, şimdiye dek Lağımcı-başı bulunanlar, fîmâ-ba‘d Lağımcı-başı olmayup, bir vechile Ocağ'a takrîb olunmayalar. Ve üzerlerinde ze‘âmet ve tîmâr var ise kayıdları açılup, sancağında sâkin olmak şartıyla Eşkinci olalar. Ve vakten mine'l-evkat lağımcı-başılardan câyize ve hediyye alınmayup, şurûta mugayir hareketi zuhûr etmedikçe Ağalık'dan ‘azl olunmayup,  Ağalık'da müstemirr olalar. Ve hılâf-ı şurût harekete cesâret ederler ise, Nâzır tarafından tahkik u inhâ olundukda, ‘azilleri ile iktifâ olunmayup, ‘ibreten li's-sâyir cezâları tertîb oluna. Ve bu töhmet ile ma‘zûl ü mahzûl olan Lağımcı-başı yerine, fenninde mâhir ve hüneri cümle ‘indinde zâhir, i‘mâl-i neferâta kadir içlerinden ve yâhûd hâricden biri Nâzır ma‘rifetiyle bi't-teharrî1219 Lağımcı-başı nasb oluna. Ve kezâlik nüfûz ashâbından ve zabt u rabt erbâbından biri Ocak  Kethudâsı ve biri Çavuş ve biri ‘Alemdâr nasb oluna. Ve bu üç kimse içlerinden olup, istihkakı1220 olmayanlar Zâbit nasb olunmaya. Ve Humbaracı Ocağı'na Kâtib nasb olunan, Lağımcı Ocağı'na dahi Kâtib nasb olunup, bu Kitâbet içün başka me‘âş verilmeye. Ve tîmârludan başka otuz akça yevmiyye ile müceddeden rağbet eden müsta‘idlerden Nâzır ve Ağa ma‘rifetleriyle elli nefer Mülâzım tahrîr olunup, yedlerine verilecek senedâta eşkâl ve rüsûm ve esmâ ve şöhretleri ve vâlid ve mahall-i tevellüdleri ve hıdmetlerinin sûret ve keyfiyyeti derc ü tahrîr oluna. Ve bu mülâzımlar sınıfının kangısına rağbet ederler ise idhâl ve ta‘lîm ve te‘allüme iştigal ede. Ve tîmârlu Lağımciyân'dan bilâ-veled fevt olanların ve ber-mûceb-i şurût kışlalarında dâyimâ ikamet etmeyüp, terk-i hıdmet edenlerin ve iki seneye dek tahsîl-i fenn edemeyanlerin nân-pâreleri mahlûl ve ref‘lerinden âharlara verilmeyüp, tîmârlular iki yüz kayda tenzîl olundukda, mahlûl olan Lağımcı tîmârının hâsılı bilinüp, mezkûr iki yüz tîmârludan kadîm tîmârı bî-hâsıl olanlar tâlib olursa, lede'l-imtihân istihkakı nümâyân olursa, mahlûl-i mezkûr ol kadîm  tîmârluya tevcîh oluna. Ve anın bî-hâsıl olan nân-pâresi zikr olunan elli nefer Mülâzım'dan bi'l-imtihân isti‘dâd ü liyâkati zâhir Mülâzım'a verilüp, o Mülâzım'ın yerine müceddeden rağbet edenlerden idhâl ile yevmiyyesi ana verile. Ve mahlûlleri vukû‘unda Humbaracı Kanun-nâmesi'nde müzeyyel olan şurût üzere evlâda verilmek câyiz ola. Ve tevcîhâtları kadîmi üzere Ağa ‘arzına merbût olup, bi'l-iştirâk Nâzır ile ‘arz eyleyeler. Ve ‘arz akçası ve sâyir sûretle akça almayalar. Ve nâzırlar teharrî edüp, recâ vü şefâ‘at ve ilticâ ve ‘ubûdiyyetle ecnebî ve nâ-ehle ‘arz verilmamesine [Ü1 ] dikkat eyleyeler. Ve
defterdârların Lağımcı Ocağı'na nezâretleri kadîm olduğuna binâ‘en, yine Defterdâr olanların telhîsi olmadıkça, sâde ‘arz ile tevcîhleri buyurulmaya. Ve el-yevm Defter-hâne-i ‘âmire'de mukayyed olan Lağımcı tîmârı işbu bin iki yüz yedi senesi Muharreminden' i‘tibâr ile fîmâ-ba‘d birisi kasr-ı yed geçmamek ve bir takrîb lağımcılığı ref‘ olmamak üzere mahalline kayd olunmağla, Lağımcı ze‘âmet ve tîmârları bundan böyle kat‘â kasr-ı yed olmaya. Ve tîmârlu lağımcılardan sefere eşmeğe tâlib olanlar, zümrelerinden ihrâc ile yerlerine Eşkinci tîmâr sâhibi Lağımcı zümresine idhâl olunmak memnû‘ olup, vechen mine'l-vücûh müsâ‘ade olunmaya. Ve Lağımcı-başı nasb olunacak Ağa'ya senevî hâsılâtı beş bin guruş bir ze‘âmet tahsîs oluna. Kadîmden ‘uhdesinde olan nân-pâresi bilinüp, ana göre nâ-mevcûd ve mahlûllerden birikdirilüp, o mikdâra bâliğ oluncaya dek mîrîden ağalara senevî o mikdâr me‘âş verilüp, senevî bin iki yüz elli guruş dahi bedel-i ta‘yînât verile. Ve Kethudâ ve Çavuş  ve ‘Alemdâr'ın tîmârları1221 bî-hâsıl ise, ‘alâ merâtibihim ilhâk olunarak hâsılât-ı tîmârları kifâyet derecesine iblâğ oluna. Ve yevmiyyelü mülâzımlara bâ‘is-i şevk olmak içün yevmiyye yüzer1222 dirhemden ikişer etmek ile beşer pâre katık-behâ mîrîden ta‘yîn olunup, beher mâh mevâcibleriyle Ağa'nın bedel-i ta‘yînâtı ve bunların katık-behâları Nâzır tarafından inhâ olunup, Nâzır'a i‘tâ ve Nâzır dahi Kışla'da sergi edüp, bedel-i ta‘yînâtı Ağa'ya verdikden sonra, ‘ulûfeli neferâtın mevâcibleriyle katık-behâlarını deftere1223 tatbîk ile yedlerine teslîm eyleye. Ve: “Sipâriş ü havâle” deyerek bir neferin ‘ulûfesini âhar nefere vermeye. Ve mevâcib vaktinde ‘özr-i şer‘iyle bulunmayanların mevâciblerini  Nâzır emâneten hıfz eyleyüp, bulunmadıkları fi'l-vâki‘ hastalık ve yâhûd âhar bir1224 ‘özr-i şer‘îye mebnî ise,

◊ 1-30 Muharrrem 1207 = 19 Ağustos-17 Eylül 1792.
hıdmetlerinde tekâsülleri1225 olmadığı Nâzır ‘indinde tehakkuk eyler ise, sâhiblerine teslîm oluna. Ve hıdmetlerinde devâmları olmayup, vaktinde ‘ulûfe almak içün bulunanları Nâzır teftîş ü tahkik edüp, o makûlelerin yevmiyyeleri ref‘ ve şurût mûcebince müceddeden rağbeti olanlardan Mülâzım1226 tahrîr oluna. Ve ta‘lîm ve te‘allümde tekâsül eyleyenleri Lağımcı-başı tahkik ve Nâzır'a haber vermezse, Lağımcı-başı1227 te‘dîb oluna. Ve sefer ü hazarda neferât-ı merkûmeden firâr ederi olursa, bulundukları mahalde ahz ü te‘dîblerinde ihmâl olunmaya. Ve mukaddem Mülâzım yazılup, sonra rızâsıyla keff-i yed ve hıdmetini  terk ederi olursa, yevmiyyesinin hîn-i tevcîhinden hisâb ile aldığı ‘ulûfe redd ve Hazîne-i ‘âmire'ye teslîm oluna. Gerek tîmârlu ve gerek yevmiyyelüden ba‘de'l-yevm ta‘lîm ve te‘allümde devâm üzere olmayup, bilâ-‘özr mütemâdî bir mâh1228 hıdmetini terk edenlerin tîmâr ve yevmiyyeleri ref‘ ve mûceb-i şurût üzere terk-i hıdmetinden nân-pâreleri âharlara tanzîm oluna. Ve ibkâ recâsında olanların ibkasına müsâ‘ade olunmaya. Ve vakt-i sefer tîmârlu ve yevmiyyelü neferât ağaları bayrağıyla mevcûd bulunup, âhar mahalle me‘mûriyyetleri iktizâ etmek ihtimâliyle irâde buyurulduğu mikdârı Âsitâne'de kışlalarında kalmak câyiz ola. Ve bunlar Âsitâne'de oldukça, tahsîl-i fenn etmeğe sa‘y eyleyeler. Ve beher mâh mevâcib i‘tâsında ‘ulûfeli mülâzımlar yoklandığı misillü tîmârlular dahi Ağa ve Nâzır ma‘rifetiyle her ayda bir kerre yoklanup, Ağa ve sâyir zâbitân etbâ‘ına Lağımcı dirliği verilmamek ve zâbitân o makûleleri istihdâm etmamek ve zâbitân etbâ‘ında Lağımcı dirliği bulunur ise ref‘ olunmak ve tîmârlu öteden berü süvârî olmağla,  ‘ulûfelü mülâzımlar piyâde olmak
husûslarına Nâzır ve Ağa ve sâyir zâbitân dikkat eyleyeler. Ve ba‘zı mahallere lede'l-lüzûm Lağımcı ve Mühendis irsâli tasmîm olundukda, içlerinden irâde buyurulduğu kadarı emr-i ‘âlî ile me‘mûr kılınup irsâl oluna. Ve ber-nizâm-ı sâbık kayıdlarına şerh verilmek içün Nâzır ve Ağa bi'l-iştirâk memhûr defterini takdîm ile mahalline kayd etdireler. Ve el-yevm Tersâne'de olan Mühendis-hâne gibi Humbaracı ve Lağımcı kışlalarının civârında bir Mühendis-hâne inşâ olunup, san‘at-ı mezkûreye muktezî âlât ü edevât, ma‘rifet-i Nâzır ile mîrîden tanzîm ve o Mühendis-hâne'ye bir Hâce ve dört Halîfe berây-ı ta‘lîm tahsîs olunup, mîrîden Hâce'ye senevî iki bin ve Baş-halîfe'ye bin beş yüz ve Sânî'ye bin iki yüz elli ve Sâlis'e bin ve Râbi‘'a yedi yüz elli guruş1229 me‘âş  ta‘yîn oluna. Ve Lağımcı tîmâr ve ze‘âmetlerinden nâ-mevcûd ve terk-i hıdmet ve mahlûlden bu me‘âşlara mu‘âdil bunlara başka başka ze‘âmet ve yâhûd tîmâr birikdirilüp, tertîb-i mezkûr üzere tanzîm olundukda, ol vakit me‘âşları ref oluna. Ve bunlardan biri fevt oldukda, tarîk i‘tibâr olunmayup, hâricden ve dâhilden hüner ü kemâli lede'l-imtihân zâhir olanlara tevcîh oluna. Ve işbu Hâce ve halîfeler fünûn-i mezkûrenin ‘ilm ü ‘ameliyyesine vâkıf olmak meşrût olmağla, ‘ameliyyesine vukufu olmayanlar, ‘ameliyyesini tahsîl etmedikçe Hâce ve Halîfe olmayalar. İktizâ eder ise, âhar mahallerden bu fende mâhir üstâd Humbaracı ve lağım bağlayıcı mühendisler celbiyle ‘ameliyyesini anlardan tahsîl edeler. Ve işbu Hâce ve halîfeler humbara atmak ve ana dâyir sanâyi‘-i âteş-bâzî ve evzâ‘-ı muhârebeyi Humbaracı neferâtına ve lağım bağlamak ve buna dâyir ‘ilmen ve ‘amelen lâzım gelan sanâyi‘i ve fenn-i hendese  üzere meteris hafri ve ‘ale'l-ıtlâk tabya inşâsı ve ordu mahalli tahsîsi ve top ve humbara kundağı ve tekerleği yapmak san‘atlarını Lağımcı neferâtına meşk ü ta‘lîm eyleyeler. Ve dört Halîfe kifâyet etmeyüp, işbu tertîbe şurû‘dan sonra halîfelerin ziyâde olması iktizâ eyler ise, birkaç def‘a Halîfe ta‘yîni ile her birisinin iktizâsına göre senevî mîrîden me‘âşları tanzîm oluna. Ve me‘âşlarına mu‘âdil tîmâr ve ze‘âmet verildikde, me‘âşları ref‘ oluna. Ve el-yevm Tersâne'de ta‘lîm ve te‘allüm üzere olan mühendisler, işbu Mühendis-hâne'ye nakl olunup, ber-vech-i muharrer fenn-i mezkûrda kesb-i mehâret edenler lede'l-imtihân Halîfeliğ'e tahsîs olunup, müsta‘idd olanları yevmiyye  ile tahrîr olunacak mülâzimîne idhâl ile yevmiyyelü Mülâzım'a mahlûl tîmâr verildikde, anlar Bâş-mülâzım i‘tibâr olunmak üzere yedlerine mülâzemet emri verile. Ve lağım bağlayıcı ve mühendislere iktizâ eden âlât ü edevât-ı hendesiyye ve mi‘mâriyye ve boya ve kağıd ve kitâb ve levâzım-ı sâyire ve ‘amele, Nâzır ma‘rifetiyle mîrîden görüle. Ve kışlalarında îkâd eyleyecekleri kandîl ve şem‘-behâ ve cârûb ve hatab1230 ve kömür ve sâyir levâzım içün i‘âneten senevî iki bin guruş mîrîden tahsîs ve kışlaları inşâsında tanzîm olunacak odalara tertîb ü taksîm oluna. Ve işbu Lağımcı ve mühendislerden sefer ü hazarda mecrûh ve ‘amel-mânde olanların Humbaracı şurûtuna tatbîk ile tekâ‘üd olmaları câyiz ola. Ancak ber-vech-i meşrûh tekâ‘üdlük ihtiyâr edenler tîmârludan ise münâsibi veçhile âhar mahalden cihet-i me‘âş ve yevmiyyelüden ise âhar mukâta‘âtdan, hazarda yevmiyyeleri mikdârı vazîfe tevcîh oluna. Sefer ü hazarda tekâ‘üdlükleri lâzım gelanler huzûr-ı Âsafî'de isbât-ı vücûd birle lede'l-mu‘âyene  bi'l-külliyye ‘amel-mânde oldukları zâhir olmadıkça tekâ‘üdlüğü i‘tibâr olunmaya. İttifâk-ı ârâ ile karâr bulan işbu nizâm-ı müstahsen ilâ-mâ-şâ‘allah düstûru'l-‘amel tutulmak üzere iktizâ eden mahallere kayd ile fîmâ-ba‘d vükelây-ı Devlet-i ‘aliyye taraflarından şerâyit-i1231 lâzimesine kemâl-i ri‘âyet ve devâm ü istikrârına sa‘y ü dikkat olunup, hılâfı üzere hareket olunmaya.
