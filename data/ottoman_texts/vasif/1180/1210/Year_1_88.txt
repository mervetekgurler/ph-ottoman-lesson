Zeyl-i şurût-ı Lağımciyân
Ocak-ı mezkûra vaz‘ olunan kanün-nâme-i hümâyûn şurûtunun ba‘zısını îzâh ile hâtıra lâyıh ba‘zı şurût ‘ilâve olunmak irâde olunduğuna binâ‘en, ilâ-mâ-şâ‘allah cârî  tutulmak1232 içün şerâ‘it-i1233 mezkûre vech-i âtî üzere beyân olunur ki, Lağımcı Ocağı'nda ashâb-ı ze‘âmet ve tîmârın müte‘ehhilleri vakt-i hazar sülüs ve sülüsân vechiyle münâvebeten vilâyetlerine gitmelerine ruhsat-ı seniyye erzânî kılınmağla, el-yevm kaç nefer iseler üç takıma taksîm ve beher sene sabîlerin ‘adedine ve lede'l-iktizâ taşra ba‘zı mahallere me‘mûr kılınan neferâtın mikdârına nazar olunarak, sıbyân ve me‘mûrîn üzerine iktizâsına göre tüvânâ neferât ‘ilâve ve iki sülüse iblâğ ve vilâyetlerine gitmek üzere izin verilüp, mâ‘adâ bir sülüs temâmca bu tarafda kışlalarında ibka ve bir sene-i kâmile murûrunda yine sabîlerin ve me‘mûrların ‘adedlerine nazar ve bunlardan mâ‘adâ bu cânibe celb olunacağları kaç nefer ise, geldiklerinde kezâlik sıbyân üzerine iktizâsına göre zamm u ‘ilâve ile vilâyetlerine gidecek dîger sülüse izin verile. Ve seferde münâvebe mer‘î olmamağla, gayr ez-sıbyân bi'l-cümle tüvânâ ze‘âmetlü ve tîmârlu Lağımcı neferâtı seferde ve me‘mûr oldukları mahallerde mevcûd bulunalar. Gerek hulûl eyleyecek işbu rûz-i Hızır'da ve gerek âtiye rûz-i hızırlarında beher sene vilâyetlerine gidecek bu tarafda  Kışla'da kalacak ve sabâvetleri cihetiyle vilâyetinde bu tarafda bulunacak bi'l-cümle tüvânâ ve sabî Lağımcı tîmâr ve ze‘âmetlüsü defter olunup, huzûr-ı Sadr-ı1234 ‘âlî'ye takdîm ve ba‘dehû tevcîhâtı Defterdâr bulunanların telhîsiyle olduğu gibi defter-i mezkûr telhîs ile Baş-muhâsebe'ye kayd ü tahvîl ve Defter-hâne-i ‘âmire'ye ‘ale'l-infirâd ‘ilm ü haberleri verildikden sonra, vilâyetlerine gideceklere ruhsatı şâmil Baş-muhâsebe'den  Ocak tarafına sûret-i defter verilmedikçe, bir neferine vilâyete gitmeğe Nâzır ve Ağa ve Kethudâ ve sâyir zâbitân ruhsat vermeyeler. Ve ertesi sene münâvebesi temâm olup gelecekler celb ve gideceklere ruhsat verilecek oldukda, kezâlik yine böylece defteri tertîb ve Baş-muhâsebe'den tatbîk ve her sene gidüp gelan ve vilâyetlerinde kalan bu veçhile ma‘lûm ola. Ve vilâyetlerinden celb olunacak tîmârlu sülüs tüvânâ neferât temâmen gelmedikçe, bu tarafdan vilâyetlerine gideceklerin birine izin verilmeye. Şöyle ki, geleceklerden bir neferi girüye kalmak lâzım gelürse, ol dahi gelmedikçe bu tarafdan gideceklere ruhsatı hâvî Baş-muhâsebe'den sûret-i defter i‘tâ olunmaya. Ve vilâyetlerinde olan sabîlerden on beşer yaşına girenlerin cebelüleri ref olundukda, vilâyetlerinde müte‘ehhil iseler sâyir tüvânâ müte‘ehhiller gibi münâvebeten Der-sa‘âdet'e gelüp gitmek ve ze‘âmet ve tîmâr erbâbının tüvânâ neferâtından evlâd terkiyle vefât edenlerin nân-pâreleri oğullarına tevcîh olundukda, oğulları tüvânâ ve vilâyetlerinde mütezevvic iseler, anlar dahi sâyir mütezevvic münâvebesine dâhil olalar. Ve eğer sabî iseler, tüvânâ oluncaya dek vilâyetlerinde ikamet eyleyeler. Ve bu tarafda bulunan sabîler dahi tüvânâ olduklarında, Ocak hıdmetine devâm eyleyeler.  Müte‘ehhil ta‘bîrinden murâd, verâseti kendüye intikal edecek vilâyetinde yakın akrıbâsı olan tîmârlu neferât olmağla, bu makuleler mütezevvic tîmârludan ma‘dûd olalar. Lağımcı Ocağı ze‘âmet ve tîmârları iki yüz kayda tenzîl olundukdan sonra dahi, tüvânâ ve sabî taşra münâvebesi tertîbi yine işbu şarta tatbîk oluna. Ve Lağımcı Ocağı'ndan bir mahalle tîmârlu neferât irsâli lâzım geldikde,  yirmi nefere dek Der-sa‘âdet'de mevcûd olanlardan intihâb ve irsâl olunup, o mikdârdan ziyâde iktizâ eyler ise, taşra münâvebesinde bulunan tîmârlu Lağımcı neferâtından dahi nevbet ile tertîb ve ‘ilâve câyiz ola. Ve ocağları tarafından haber gönderildiği gibi hareket ve mahall-i me‘mûrlarına ‘azîmet edeler. ‘Azîmetinde tereddüd ü batâ‘et edenlerin nân-pâreleri ref‘ ve te‘dîb olunalar. Ve efrâd-ı sınâ‘atleri bâlâda tafsîl1235 olunduğu vech üzere ber-mûceb-i kanûn-nâme-i hümâyun, lağımcılardan ‘atîk u cedîd tîmâr ve ze‘âmet ashâbı ve Mühendis-hâne-i hümâyûn'a merbût tîmârlu ve yevmiyyelü mülâzımlar Cum‘a ve Salı'dan mâ‘adâ günlerde Mühendis-hâne ve kışlalarında ta‘lîm ve te‘allüm ile fenlerinde mehâret kesb eyleyeler. Ve tahsîline me‘mûr oldukları evzâ‘-ı hendesiyyeden resimler çizmeği kışlalarında ‘ameleye tefhîm ve irâ‘e ile1236 alçıdan ve ağacdan nümûneler inşâ ve yapılan nümûnelerden tahsîne sezâ olanları ba‘zan nâzırları Bâb-ı ‘âlî'ye getürüp, huzûr-ı Sadr-ı a‘zâmî'ye takdîm eyleyeler. Eyyâm-ı sayfda neferât-ı merkume münâsib olan mahallerde lağım atmak ve meteris almak ve ordu mahalli tahsîs etmek fenlerini dahi fi‘len icrâ edeler. Ve Mühendis-hâne Hâcesi bu san‘ata dâyir risâleler te‘lîf edüp, me‘âlini1237 iktizâ edenlere tefhîm ü ta‘rîf eyleye.  Ve işbu rûz-i Hızır'da yoklama olup, Nâzır ve Ağa ve Hendese Hâcesi ve sâyir vücûdları lâzım ashâb-ı fenn ve Sadrıa‘zam tarafından me’mûr kimseler müvâcehesinde mevcûd olan neferâtdan kavâ‘id-i sınâ‘iyyeleri istifsâr olunup ve derece-i ma‘lûmâtları te‘ayyün eyledikde, resimler çizdirilüp, alçı ve ağacdan  nümûneler yapdırulup, ‘ilmen fenlerinin tahkıkı gibi ‘amelen dahi san‘atları imtihân ve o makalelerden tîmâr ve ze‘âmet erbâbı başka ve yevmiyyelü mülâzımlar başka defter olunup, huzûr-ı Sadr-ı a‘zamî'ye takdîm ve Baş-muhâsebe'ye kayd ü tahvîl ve Defter-hâne'ye ‘ilm ü haberleri i‘tâ ve fîmâ-ba‘d altı ayda bir, ya‘nî rûz-i Hızır ve rûz-i Kâsım'da yoklama ve imtihân kâ‘idesi icrâ oluna. Ve yoklama ve imtihân vakitleri geldiğini nâzırları Bâb-ı ‘âlî'ye bâ-takrîr ihtâr ve istîzân eyleye. Ve bundan böyle taşradan ve Âsitâne'den Ocak-ı mezbûra duhûl edecek tîmârlu ve yevmiyyelü neferât ve mülâzimîne evvelen icrâsı lâzım gelan şurût yegân yegân beyân olunup, ba‘dehû esmâ ve eşkâl ve şöhretleri deftere kayd birle, iktizâ eden senedleri yedlerine i‘tâ oluna. Ve Ocağ-ı mezbûrda Âsitânelü ve Âsitâne'de mütezevvic olan tîmârlu ve yevmiyyelü neferât ve mülâzimîn dahi başkaca defter olunup, Pençşenbih günü ikindi nemâzını kışlalarında edâdan sonra, Cum‘a gicesi İstanbul ve civârında kâyinhânelerine ‘azîmet ve büyûtet ve ferdâsı yevm-i ta‘tîl olduğuna binâ‘en, levâzım-ı beytlerini tedârük içün hânelerinde ikâmet ve vakt-i ‘asr tekarrüb etdikde, kışlalarına ve Mühendis-hâne'ye vürûd ve Cum‘a günü ikindi nemâzını yine kışlalarında edâ ve hıdemât-ı lâzimelerine kıyâm edeler. Ve sülüs-i sülüsân vechiyle münâvebeten vilâyetlerine gidüp gelecek tîmârludan ‘iyâllerini bu cânibe nakl edenleri olursa, taşra münâvebesinden  ihrâc ve haftada bir kerre bu tarafda vâki‘ hânelerine gidecek neferât ve mülâzımlar nevbetine idhâl oluna. Ve mukaddem ve mu‘ahhar vaz‘ olunan şerâyitden zâbitân ve neferât ve mülâzimînin 
zimmetlerine lâzım gelan hıdemât, Ocak Kâtibi ma‘rifetiyle bir kağıda tahrîr ve beher mâh cümle zâbitân ve neferât müvâcehelerinde kırâ‘at ve şurût-ı mezkûre üzere hareket etmeleri tenbîh ü te‘kîd oluna. Ve Ocağ-ı mezbûr nân-pâreleri kânûn-nâme-i hümâyûn mûcebince iki yüz kayda tenzîl oluncaya dek, bilâ-veled düşecek mahlûllerden biri yevmiyyelü Baş-mülâzım'a tevcîh ve biri dahi Îrâd-ı Cedîd'e zabt ve ba‘zan dahi neferâtdan nân-pâresi bî-hâsıl olanlara ilhâk oluna. Ve Ocağ-ı mezbûr nân-pâreleri iki yüz kayda tenzîl olundukdan sonra, bilâ-veled vâki‘ olan mahlûller bilâ-tefrîk fenninde mâhir baş-mülâzımlara tevcîh olunarak, iki yüz kayd ze‘âmet ve tîmâr içinde devr eyleye. Ve zâbitânın fi'l-asl üzerlerinde bulunan nân-pâreleri Ocağ'ın mu‘ayyen olan iki yüz kayd nân-pâresinden ma‘dûd olup, ilhâkları gedik-i zâbitân ilhâkı tîmârları i‘tibâr olunarak, kuyûd-ı mu‘ayyeneden ta‘dâd olunmaya. Ve baş-mülâzımlara mahlûl tîmâr ‘arz olundukda, isti‘dâdı Mühendis-hâne Hâcesi'nden tashîh olundukdan sonra, Ocağ tîmârlusundan on nefer istihkakını beyân zımnında nâzırlarına mahzar takdîm ve nâzırları dahi mahzarı kendü ‘arzıyla Bâb-ı ‘âlî'ye irsâl ve Mülâzım dahi Dîvân'da isbât-ı vücûd eyleye. Ve hall-i vukü‘unda nasb olunacak cedîd zâbitân ve hulefâya ilhâkan tîmâr tevcîhi lâzım geldikde, gerek fi'l-asl mutasarrıf olduğu tîmârın ve gerek ilhâk olunacak tîmârın birer senelik bedel-i ilzâmı, Nâzır ve ağalar tarafından kendüye teslîm  ve mezkûr tîmâr bir sene mûmâ ileyhimâ taraflarından ta‘şîr olunup, mukaddemâ verdiği  hâsılâtın mikdârı sahîh zuhûr ederse, ilhâkan tevcîh ve hılâfı zâhir olursa, asıl nân-pâresi dahi ref‘ oluna. Zâbitâna ilhâk-ı tîmâr ‘arzında dahi ihtimâmen nâzırları on nefer tîmârludan mahzar alup, ‘arzıyla Bâb-ı ‘âlî'ye takdîm eyleye.
Evlâd terkiyle fevt olan zâbitânın fi'l-asl mutasarrıf olduğu nân-pâresi veledi bir nefer ise temâmen ve müte‘addid ise üç evlâda dek ‘ale's-seviyye müştereken tevcîh ve ilhâkan üzerinde bulunan tîmâr yerine nasb olunan Zâbit-i cedîde ilhâkan i‘tâ ve eğer bilâ-veled ise, fekat asıl nân-pâresi Baş-mülâzım'a ve ilhâkı yerine nasb olunan Zâbit-i cedîd muhtâc ise ilhâk, değilse tîmâra müstehakk âhar Baş-mülâzım'a tevcîh oluna. Ve bir kayd nân-pâre iki ve yâhûd üç nefer evlâda tevcîh olundukda, topu bir nân-pâre ‘add olunup, içlerinden biri bilâ-veled fevt oldukda, babası vefâtında hisse almamış dördüncü ve beşinci karındaşları var ise bi't-tertîb anlara, yoğise kebîri takdîmiyle müşterek birâdelerine, ilhâkan tevcîh ve ol dahi bilâ-veled fevt olursa, üzerinde bulunan hisseler dîger birâderine ilhâkan i‘tâ ve topu bir neferin üzerinde cem‘ olunarak kayda aslâ halel gelmeye. Ol dahi bilâ-veled fevt olup, ilhâka müstehakk müşterek akrıbâsı1238 kalmaz ise, nân-pâre-i mezkûr1239 yevmiyyelü baş-mülâzımlara şurûtuyla tevcîh oluna. Ve müşterek karındaşlardan biri evlâd terkiyle vefât etdikde, bu ka‘ide üzere hissesi evlâdlarına verile. Anlardan dahi bilâ-veled vefât edenlerin nân-pâreleri1240 ecânibe verilmeyüp, müşterek ‘ammîsi ve yâhûd ‘ammîsi evlâdlarına ilhâkan verile.
Sâyir evlâd terkiyle vefât eden ze‘âmetlü  ve tîmârlu  neferâtın dahi, evlâdlarına nân-pâreleri tevcîhinde1241 bu kanûn mer‘î ola. Ve evlâd terkiyle vefât edenleri, tüvânâ ve sabî evlâdı kaç ise, sâhîh oğulları olduğuna ve birâder ve akrıbâya tîmâr ilhâkı ‘arz olundukda dahi, sahîh karındaş ve akrıbâdan olduklarına şehâdeti müş‘ir, nâzırları on nefer tîmârludan mahzar alup, kendi ‘arzıyla Bâb-ı ‘âlî'ye takdîm eyleye. Ve tîmârluların bu bâbda kizb ü dürûgları zuhûr ederse, nân-pâreleri üzerlerinden1242 ref‘ ve takımıyla1243 te’dîb olunalar. Ve hazarda ta‘lîm-i fenn içün ba‘zı mahallere Lağımcı neferâtı irsâli lâzım geldikde, beyân olunduğu üzere yirmi neferine değin Âsitâne nevbetinde olan sülüsden ve ziyâdesi taşra münâvebesinde olan sülüsândan nevbet ile ta‘yîn olunacak olmağla, nevbetlerinde münâza‘a tekevvün etmamek içün nân-pârelerinin hâsılâtına ve yâhûd mehâret ve ‘adem-i mehâretlerine ve'l-hâsıl iktizâsına göre cümle ma‘rifetiyle nevbetleri tertîb ü ta‘yîn olundukları mahalde kâmilen bir sene edây-ı hıdmet etdikde, yerine âhar nevbetlüsü gönderilüp, müddetleri münkazıyye olanlar Âsitâne nevbetine idhâl olunmayup, vilâyetine gidecek neferât münâvebesine idhâl ve sefersiz vakitlerde tercîh-i bilâ-müreccahdan ittika ve hakkâniyyet ü ‘adâlet icrâ oluna. Ve Ocak-ı mezbûrda tüvânâ evlâd sâhibi olan ‘alîl ve ‘amel-mânde, nân-pâresini rızâsıyla sulb-i sahîh oğluna kasr-ı yed murâd edenler, evlâdlarıyla Divân-ı ‘âlî'ye çıkup, isbât-ı vücûd edeler. Bunlar içün dahi nâzırları, şehâdeti müş‘ir on nefer tîmârludan mahzar alup, ol mahzarı kendi ‘arzıyla Bâb-ı ‘âlî‘ye takdîm eyleye. Ve ısdâr olunacak berâta şâhidlerin isim  ve tîmârları derc olunup, kizb ü dürûgları zâhir olursa, cümlesinin nân-pâresi ref‘ ve te‘dîbât-ı lâyıkaları icrâ oluna.  Ve tîmârlu ‘amel-mândelerden rızâlarıyla teka‘üdlüğe tâlib olanlar dahi, ber-vech-i muharrer Dîvân'da isbât-ı vücûd birle müteka‘id olup, hîn-i vefâtında nân-pâresi Baş-mülâzım'a tevcîh oluna. Ve Lağımcı Ocağı, Devlet-i ‘aliyye'nin güzîde ocağlarından olup, tîmârlu ve yevmiyyelü neferât ve mülâzımlarının ‘ırz u edebleriyle mukayyed olmaları lâzım olup, hılâf-ı şurût ve rızâ harekete cesâret edenleri ağaları darb-ı ‘âsâ ve yarım mühürlü mektûb ile te‘dîb ve kal‘a-bend eyleye. Ve nân-pârelü Lağımcı neferâtına halîfeler nasbı her ne kadar kanûn-nâme-i hümâyûnda mastur değil ise dahi, neferâtın zabt u istihdâmlarına medâr olmak içün her dokuz nefer tüvânâ tîmârlu Lağımcı'ya birer nefer1244 Halîfe nasb oluna. Ve Mühendis-hâne-i hümâyûn'un baş-mülâzımları bi'l-istihkak tîmâr aldıkda, tîmârlu Lağımciyân zümresine dâhil olup, yerlerine mülâzımlardan kangıları müsta‘idd ise, bi'l-imtihân Baş-mülâzım nasb ve yedine fermân verilüp, mülâzımlara noksân târî oldukça, ber-mûceb-i şurût yevmiyye ile hâricden müsta‘idd mülâzımlar tahrîr oluna. Baş-mülâzım nasbında eskilik mu‘teber olmayup, recâ vü şefâ‘at ve hâtıra ri‘âyet olunmayarak, fenninde mâhiri bi'l-imtihân intihâb ve Baş-mülâzım nasb oluna.
İşbu zeyl-i kanûn-nâme-i hümâyûnda mastûr şerâyit harf-be-harf icrâ ve kanûn-nâme-i hümâyûnda muharrer şurût-ı mukarrere dahi, kemâ-yenbagî îfâ olunmak kat‘â matlûb olmağla, bir mâdde vukû‘unda kanûn-nâme-i hümâyûna imrâr-ı nazar ve ba‘dehû işbu  zeyle mürâca‘at ve kangı şarta tatbîk iktizâ ederse, bilâ-te‘vîl tatbîk ve hılâfını tecvîzden1245 mübâ‘adet ve bundan böyle îcâb-ı vakt hasebiyle ba‘zı şerâyit-i müfîde lâyıh, havâtır olduğu hâlde ‘ilâve ve zamm câyiz ola.
