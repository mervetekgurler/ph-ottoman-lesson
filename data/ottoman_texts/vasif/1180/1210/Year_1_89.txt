Beyân-ı şurût-ı asker-i mu‘allem-i Bostâniyân
 Mu‘allem ve müretteb askerde bedâhet-i ‘akl ile sâbit1246 olan fevâyid ü menâfi‘, kirâren ve mirâren1247 kalem-i nâdire-güftâr ile sahîfe-zîb-i cerîde-i vekayi‘ olup, bu esnâda Levend Çiftliği'nde tertîbine şurû‘ olunan mu‘allem askerin müstakıll Ocak olmasına irâde-i katı‘a-i hazret-i Cihân-bânî te‘alluk edüp, esâs-ı nizâma şu vechile istihkâm verildi ki, Devlet-i ‘aliyye'nin kavânîn-i kadîmesinden hâric olmamak içün işbu asker, kadîm-i Ocak olan Bostâniyân-ı hâssa'ya mülhak olarak Bostâncı Tüfengçisi1248 Ocağı ıtlâk olunup, ricâl-i Devlet-i ‘aliyye'den bir Nâzır ve Dergâh-ı ‘âlî kapucu-başılarından bir Ağa nasb ve cümle umûr u husûsları bunların ma‘rifetleriyle bi'l-ittifâk ru‘yet olunmak ve hâcegândan bir Kâtib ve iki Kâtib Yamağı ve iki nefer Neferât Kâtibi ta‘yîn kılınmak ve bu1249 mu‘allem askerin ekalli on iki bine iblâğ olunması, Devlet-i ‘aliyye'nin muktezây-ı maslahatından olmağla, zîrde beyân olunduğu vech üzere ma‘a-zâbitân bin altı yüz iki nefer Bostâncı Tüfengçisi, Levend Çiftliği'nde ve mâ‘adâsı Anadolu ve Rumeli'nde münâsib mahallerde, iktizâsına göre bin altışar yüz yâhûd nısfı olan sekizer yüz nefer tertîb ve ta‘lîm olunmak üzere evvel emirde Levend Çiftliği'ne tahsîs olunan neferât tetmîm ve mesârıfı tanzîm ile tahkik olunup, kusûrunun mesârıfı dahi bi'l-mukayese ma‘lûm oldukda,  îrâdı bulunup tahsîs ve ba‘dehû taşralarda asker tertîb ve ekalli on iki bine iblâğından sonra îrâdı bulunursa, dahi ziyâde tertîb olunmak ve taşralardan tertîb olundukça ta‘lîm ve te‘allüm içün Levend Çiftliği'nden lüzûmu kadar mu‘allimler irsâl olunmak ve zîrde defter-gûne tertîb olunduğu üzere bin altı yüz iki nefer neferât ve zâbitândan ‘ibâret on iki bölük olarak bir orta  i‘tibâr ve Ocak Ağası'ndan mâ‘adâ mezkûr orta içün erbâb-ı istihkakdan Bin-başı ve Kethudâ ve Ağa-yı Yemîn ü Yesâr olmak üzere beşyüz-başılar ve mülâzımlar ve Topçu-başı ve ‘Arabacı-başı ve Cebeci-başı ve her birinin başka başka1250 çavuşları ve Bölük-başı ve sâyir zâbitânı ta‘yîn ve her bölüğe ikişer Saka tertîb ve libâsda çaprast1251 ve kamçı ile temyîz olunmak ve her bölüğe altışar Kara-kullukçu1252 tertîb ve bunların temeyyüzü çaprast1253 ile olup, esâmîleri neferât esâmîsiyle müsâvî ve kendüleri Mülâzım hükmünde Kara-kullukçuluk'dan1254 olmak ve neferât-ı mezbûre evkat-i hamseyi cemâ‘at ile edâ ve Birgili Risâlesi* ve ‘avâma lâzım olacak derecelerde mesâyil-i dîniyye ta‘lîmi zımnında muvazzaf imâmlar ta‘yîni lâzım olmağla, on iki bölüğün her birine zîrde mezkûr vazîfe ve ta‘yîn ile birer îmâm nasb olunmak ve Bin-başı ma‘a-zâbitân bin altı yüz iki neferden ‘ibâret olan on iki bölüğün zâbitânı ve Beşyüz-başı hükmünde olan Ağa-yı Yemîn ü Yesâr, yedi yüz seksan yedi neferden ‘ibâret olan altı bölüğün ve Yüz-başı, yüz otuz neferden ‘ibâret olan bir bölüğün Zâbit'i olmak ve zîrde mezkûr olduğu üzere zâbitâna tîmârlar hâsılâtından me‘âş1255 tertîb ve neferâta dahi yevmiyye  tevcîh ve nân-ı ‘azîz ta‘yînâtları ‘aynen verilüp, bedel-i lahm ve katık-behâları ‘ulûfeleriyle mâh-be-mâh Îrâd-ı Cedîd Hazînesi'nden verilecek olup, ancak mîrî ka‘idesince ayın biri yirmi dokuz ve biri otuz hisâbıyla ‘ulûfeleri verildiği hâlde, müceddeden yazılacak asker, mîrî ka‘idesin bilmeyüp: “Mevâcib bir ay temâm ve bir ay nâkıs veriliyor” deyü şevklerine fütûr ‘ârız olacağı, vâridât-ı hâtırdan olmağla, bu ihtimâli def‘ içün el-yevm tertîb olunan yevmiyye ve ta‘yînât  -behâlarına ikişer üçer akça ziyâde verilecek iken, beher mâh otuz günlük hisâb ve aylık sûretiyle verilmek içün şimdiki mikdâra iblâğ1256 ve tertîb olunmağla, ber-minvâl-i muharrer mâh-be-mâh ‘ulûfe ve ta‘yînât-behâları aylık i‘tibârıyla otuz günlük hisâb ve i‘tâ olunmak ve sâlifü'z-zikr yevmiyyelü nefere rûz-i Hızır'da bir takım kisve ve bir yemenî ve bir cizme, tîmârlar hâsılâtından olarak Îrâd-ı Cedîd tarafından ve eslihaları dahi cânib-i mîrîden i‘tâ olunmak ve neferâtdan biri Zâbit oldukda, levni ve nev‘i mâlûm olmak içün bir takım libâs verilüp, hîn-i iktizâda kendü me‘âşından libâsını tecdîd etmek ve ibtidâ bir kimesne tüfeng-endâz1257 neferi olup, ba‘dehû yoluyla eskiyerek On-başı ve ba‘dehû Çavuş ve ba‘dehû ‘Alemdâr ve Mülâzım ve Bölük-başı ve ba‘dehû Mülâzım Ağa ve dahi sonra bölük-i evvelde ise Beşyüz-başı hükmünde olan Ağa-yı Yemîn ve bölük-i sânîde ise Ağa-yı Yesâr olup, be‘dehû Kethudâ ve ba‘dehû Bin-başı olmak ve Ocak Ağalığı münhall oldukda, yine Kapucu-başılardan münâsib biri nasb ve yâhûd bin  -başıların ‘âkıl ve kâr-güzâr ve sadâkat-kârlarından birine Kapucu-başılık verilüp tevcîh olunmak ve tertîb üzere yolu işlemesi eskilik i‘tibârıyla olup, ancak fenninde mehâreti yoğise, aşağıdan erbâb-ı isti‘dâdın takdîmi câyiz olmak ve bir kimse Topçu neferi olup, ba‘dehû eskiyerek Top Halîfesi ve ustası ve ba‘dehû Çavuş ve ba‘dehû Topçu-başı olmak, kezâlik bir kimesne Top ‘Arabacısı olup, ba‘dehû ‘Arabacı Halîfesi ve Çavuş ve ‘Arabacı-başı olmak, kezâlik ibtidâ bir kimse Cebeci Kara-kullukçusu ve ba‘dehû nefer ve ba‘dehû yoluyla eskiyerek Çavuş ve ba‘dehû Cebeci-başı olmak, kezâlik ibtidâ bir kimse Sûrnâzen  ve Tablzen oldukda, eskiyerek yoluyla kangı tarafda ise Mülâzım ve ba‘dehû Sûrnâzen ve yâhûd Tablzen ve sonra Mehter-başı olmak ve bunların cümlesi vech-i meşrûh üzere yoluyla eskiyerek terfî‘ olunup, mehâreti yoğise aşağıda bulunan müsta‘iddi takdîm olunmak ve isti‘dâdda müsâvât bulunur ise, eskilik sebeb-i tercîh olmak ve on iki bölüğün her birine birer top verilüp, leyl ü nehâr kışlalarında mevcûd ve ta‘lîm ve te‘allüm ile meşgül olup, zâbitlerine itâ‘at eylemek ve neferâtdan biri kabâhat eyledikde, töhmetine göre te‘dîb ve eğer Zâbit'ine ve yâhûd birbirine silâh çekerler ise, iktizâsına göre te‘dîbleri icrâ olunmak ve bir müddet rızâsıyla Ocak'da hıdmet edüp ba‘dehû firâr eylerse, beher hâl buldurulup te‘dîb oluna. Ve senede bir def‘a rûz-i Hızır'da vilâyeti karîb mahalde ise, altı mâh kadar ve ba‘îd mahalde ise sekiz mâh kadar sılaya gidüp, sâyir işini görüp, yine Kışla'sına gelmek  üzere beş neferde birine münâvebeten izin verilmek câyiz olup, izni müddeti hıtâmından evvelce ‘avdet eylemek şartıyla Nâzır ve Ağa'nın imzâ ve mühürleri ve Kâtib'in hattıyla müddeti musarrah izin tezkiresi verilmek ve tezkire ve sâyir husûs içün bir pâre alınmamak ve me‘zûnen gidenlerin müddet-i mu‘ayyeneleri inkızâsında gelmeyenler ve sıla behânesiyle gidüp bi'l-külliyye ‘avdet eylemeyenler, bilâ-ihmâl kışlalarına ihzâr ve te‘dîbleri icrâ olunmak ve me‘zûnen gidüp vaktiyle Ocağ'a gelenlerin güzeşte yevmiyyeleri temâmen kendülerine i‘tâ olunmak ve bu sûretde ma‘a-zâbitân bin altı yüz iki neferden ‘ibâret olan Bin-başı askerinin hazar vaktinde me‘zûnlarından mâ‘adâsı mevcûd bulunup,  beşde birden ziyâdeye sılaya ruhsat verilmeye. Ruhsat ile bir neferi nâkıs olursa, Bin-başı ve Beşyüz-başı ve Yüzbaşı1258 ve On-başı te’dîb1259 olunalar. Ve bu ruhsat hazara mahsûs olup, seferde hastalardan mâ‘adâ cümlesi sefere ve me’mûr oldukları mahallere eşmek ve sayf ü şitâ Serdâr-ı ekrem ve Ser‘asker ma‘iyyetleriyle me’mûr oldukları mahallerde bulunalar. Ve Ağa ve kethudâlarından gayri zâbitânın dahi hazarda sıla-i rahm eylemelerine cevâz olup, ancak neferât münâvebesi gibi olmayup, bunlara üç müddet ta‘yîn oluna. Ve inkızây-ı müddetde gelmezler ise, cebren getürdilmek ve sâlifü'l-beyân zâbitân ve neferâtdan biri Ocağ'a girdiği târîhden üç sene murûrunda ticâret ve yâhûd memleketinde çift peydâ edüp, zirâ‘ate iştigal etmek ve yâhûd vilâyetinde mevrûsu vefât edüp, tarlaları  ve yetîmleri kalup, idârelerine kadir akrıbâsı olmayarak, kendünün bi'n-nefs gitmesi iktizâ etmek misillü maslahatla dirliğinden geçüp, Ocağ'ı terk murâd ederse, Ocağ'a duhûl edeli ‘ulûfe ve ta‘yînât ve kisveden her ne almış ise ba‘de'l-hisâb istirdâd olundukdan sonra, Ağa ve Nâzır ve zâbitânın icâzetiyle Ocak'dan ihrâcına müsâ‘ade câ’iz1260 ola. Ve zâbitândan ruhsat verilmek iktizâ edenleri ve gerek ba‘de'l-izn müddeti hıtâmında gelmeyenleri ve dirliğinden1261 geçüp, ‘ulûfe ve sâyir me’hûzâtını redd ile icâzet verilanleri nâzırları bâ-takrîr Bâb-ı ‘âlî'ye ifâde ve ol vechile muktezâsı icrâ oluna. Ve hazarda hıdmeti geçerek me‘âşa mutasarrıf ihtiyâr ve ‘alîllerin mutasarrıf oldukları me‘âşın sülüsü ile yine tîmârlar hâsılâtından verilmek üzere bâ-berât teka‘üdlük tevcîh olunmak ve seferde  mecrûh ve ‘amelden sâkıt olduğu, cerhi iltiyâmından sonra tehakkuk ederse, me‘âşının nısfıyla ve yâhûd cerh ve istihkakına göre dahi ziyâcedesiyle teka‘üdlük câyiz olmak ve yevmiyyelü neferâtdan biri vakt-i hazarda ihtiyâr ve ‘alîl olursa, yevmiyye ve ta‘yînât-behâsının nısfıyla ve eğer vakt-i seferde mecrûh olup, ba‘de'l-iltiyâm ‘amelden sukutu zâhir olursa, temâm-ı yevmiyye ve ta‘yînât-behâsıyla yâhûd cerh ve istihkakına nazaran1262 dahi ziyâdesiyle teka‘üdlük tevcîhi câyiz ola. Ve me‘âşa mutasarrıf zâbitânın hîn-i me’mûriyyetlerinde devâbb1263 ü mevâşîlerini kendüleri ru’yet edüp, fekat ta‘yînâtı mîrîden verilmek ve Topçu ve ‘Arabacı ocağları  gibi Nâzır ve Ağa ma‘rifetleriyle işbu Ocağ'ın bi'l-cümle ricâl ve zâbitânı intihâb ve şurût mûcebince tertîb ve nasb olunmak ve Ocağ'a dâyir ‘arzları Ağa ve Nâzır berâber temhîr ve ikisinin mühürleri1264 cem‘ olmadıkça ‘arza i‘tibâr olunmamak ve bu makule ‘arzlar Ocak kâtibleri ma‘rifetiyle yazılup, ‘arz içün bir akça alınmaya. Ve bi'l-cümle umûrun ru’yetinde Nâzır müstakıll olup, cemî‘-i umûr-ı Ocak, Nâzır ile Ağa'ya tefvîz olunmak ve zabt-ı neferât, Ağa'nın ve idâre-i umûr-ı mevâcib ve mesârıf, Kâtib ma‘rifetiyle Nâzır'ın yedinde olmak ve yevmiyyelüye mikdâr-ı kifâye ve me‘âşluya dahi tertîb olunduğuna göre seferde beher-yevm ol mikdâr nân-ı ‘azîz verilüp, hazarda me‘âşluya mikdâr-ı kifâye verilmek ve beher çift nân iki yüz dirhem olmak ve hazar u seferde kışlaklarında kandîl ve mûm ve matbah ve sobalar içün hatab, kezâlik tîmâr hâsılâtından olarak Îrâd-ı Cedîd'den verilmek ve neferlik yevmiyyesi nihâyetü1265'n-nihâye yirmi-yirmi beş yaşına tecâvüz etmamiş tüvânâ  yiğitlere hüsn-i rızâlarıyla tevcîh oluna. Ve hadîsü's-sinn olanların tahrîri dahi câyiz ola. Ve bunlara yol ve erkân tahsîs olunup, zâbitlerine tîmârlar hâsılâtından me‘âş ve neferâta külliyyetlü yevmiyye ve ta‘yînât-behâ tevcîhi ve tekâ‘üdlüklerine bu veçhile ri‘âyet olunması ‘ale'd-devâm kışlaklarında ve me‘mûr oldukları mahallerde mevcûd bulunup, ta‘lîm ve te‘allüm ile sanâyi‘-i harbiyyeyi bi-kemâlihâ tahsîl eylemek ve cümlesi saff-ı vâhid hükmüne girmek ve seferde ber-vech-i muharrer  Serdâr-ı ekrem ve ser‘askerler ma‘iyyetlerine ve kılâ‘-ı Hâkaniyye muhâfazasına ta‘yîn olunduklarında, metânet ü şecâ‘at ve harb ü darb ve muhâfaza husûslarına ihtimâm etmek ve sayf ü şitâ bir neferi noksân bulunmamak irâdesine mebnî olup, hîn-i tahrîrlerinde kemâl-i tekayyüd ile te‘ahhüd ve kefâlete bağlanup; on-başılar, neferâtına ve yüz-başılar, on-başılara ve beşyüz-başılar, yüz-başılara ve Bin-başı, beşyüz-başılara ve ağaları dahi bin-başılara kefîl olmak sûretiyle râbıtaya bend olundukdan sonra, hılâf-ı nizâm her kimde tekâsül zuhûr ederse, derhâl te‘dîbleri icrâ oluna. Ve bin-başılar ve zâbitân-ı sâyire yevmiyyeli neferâtı hıdmetkâr etmeyüp, âhardan hıdmetkâr kullanılmak ve hıdmetkâr1266 kisvesi, neferât kisvesi gibi olmayup, fekat barata geymek ve Levend Çiftliği'nde1267 tertîb olunacak neferât mâddesi hıtâm buldukdan sonra, mukayese ile îrâdı bulunarak taşralarda asker tertîbi iktizâ eyledikde, Anadolu'nun ba‘zı münâsib eyâletinde vülât ma‘iyyetlerinde ve Çapâr-zâde ve Ma‘den misillü mahallerde ve Rumeli'de dahi Levend Çiftliği gibi mahsûs olarak Çorlu ve Silivri ve Edirne havâlîsinde emlâk-ı hümâyûn olan ba‘zı çiftlik ve bağçe misillü mahallerde ve münâsib olan Vâlî ma‘iyyetinde tertîbi husûsu  yine meclis ‘akdiyle müzâkere ve ne mikdâr neferât tahrîr ve ne mahallerde tertîbi lâzım gelürse, tahsîs-i îrâd olunarak karâr verildikden sonra tertîb ve husûs-ı merkum karâr buluncaya dek muktezî ve hayırlu şurût u kuyûd bi'l-istîzân ‘ilâve vü tezyîl olunmak ve Ocak-ı mezbûr, Bostâniyân-ı Hâssa Ocağı'na mülhak  olduğundan, Ağa nasb olunan kimse Bostâncı-başı Ağa'ya dahi varup, mülâkât etmek ve eyyâm-ı ‘îdde Bostâncı-başı Ağa'ya varup, mu‘âyede eyleye. Ve Ocak-ı mezbûrun ağavât ve zâbitân ve neferâtına me‘âş ve yevmiyye ve ta‘yînât-behâ tertîbinden merâm, tertîb olunan bir ortanın bin altı yüz iki nefer zâbitân ve1268 neferâtı mükemmel olup, lede'l-iktizâ bir mahalle me‘mûriyyetlerinde temâmen varup, hıdmetde bulunmaları maslahatına mebnî olup, tertîbe göre neferâtı tekmîl etmezler ise yâhûd ba‘zı sebebe binâ‘en şurût-ı nizâmlarına muhıll harekete tesaddî ederler ise, ol vechile yalnız iki-üç yüz nefer içün bu kadar zâbitân me‘âşı bî-hûde olmağla, Ağa ve Kâtib ve zâbitânın me‘âşları kat‘ ile sûret-i uhrâya ifrâğı câyiz ola. Ve zâbitân ve neferâtın hazarda ‘amâmeleri barata olup, seferde baratanın isti‘mâli meşakkati mûcib ve ‘ale'l-husûs muhârebede ve şedîd rûzgârda idâresi müşkil olmağla, seferde barataya bedel, yek1269-şıkk münâsib bir gûne ‘amâme verilüp, anı geymeleri câyiz ola.
Ve zâbitân ve neferâtdan harc-ı Kalem mutâlebe olunmamak  içün o makulelerin me‘âş ve yevmiyyeleri tevcîhinde Ru‘ûs ve Piyâde kalemlerine kayd ve ru‘ûs ve tezkireleri tahrîr ve mâh-be-mâh mevâcibleri i‘tâ olunmak içün Kalem-i mezkûrdan icmâli verilüp, senedât ve icmâl harcı olarak Ru‘ûs ve Piyâde kalemlerine bin altı yüz iki neferden ‘ibâret bir orta içün şehriyye yüz guruş harc-ı Kalem  icmâle idhâl olunup, askerden Kalem harcı mutâlebe olunmamak ve neferât-ı merkume Âsitâne'de oldukça, ‘ulûfe ve ta‘yînât-behâları mâh-be-mâh Îrâd-ı Cedîd Hazînesi'nden verilegelüp, lâkin bir mahalle me‘mûr olduklarında, nân-ı ‘azîz ve şa‘îr ve saman cânib-i mîrîden verilüp, ‘ulûfe ve ta‘yînât-behâları yine mâh-be-mâh i‘tâ ve Kalem ile hisâbı ru‘yet ve Îrâd-ı Cedîd Hazînesi'nden mikdâr-ı kifâye ‘ale'l-hisâb akça verilmek ve Ocak Ağası ve Kâtibi zîrde mastûr zâbitân ve neferâtdan müfrez olmağla, kaç orta ziyâde olursa dahi bunların zîr-i idâresinde olmak ve bir nefer Ocak Ağası'na me‘âş ma‘a-ta‘yîn-behâ senevî on iki bin guruş ve yevmiyye yirmi çift ve hademe-i çiftliğe elli çift nân-ı ‘azîz ve bir nefer Ocak Kâtibi'ne senevî dört bin guruş ve yevmiyye yedi çift nân-ı ‘azîz ve iki nefer Kâtib Yamağı'nın her birine senevî biner guruş ve yevmiyye ikişer çift nân-ı ‘azîz ve iki nefer neferât katiblerinin her birine senevî beşer yüz guruş1270 ve yevmiyye ikişer çift nân verile. Ve zîrde mastûr bir ortadan1271 ‘ibâret olan on iki bölüğün zâbitlerinin tertîbi, bir nefer Bin-başı'ya me‘âş ma‘a-ta‘yîn-behâ senevî dört bin guruş ve yevmiyye on çift nân-ı ‘azîz ve bir nefer Kethudâ'ya senevî bin iki yüz elli guruş ve yevmiyye beş çift nân-ı ‘azîz ve bir nefer Topçu-başı'ya senevî bin guruş ve yevmiyye dört çift nân-ı ‘azîz ve bir nefer Topçu Çavuşu'na senevî beş yüz guruş ve yevmiyye iki çift nân-ı ‘azîz ve bir nefer ‘Arabacı-başı'ya senevî sekiz yüz guruş ve yevmiyye dört çift nân-ı ‘azîz  ve bir nefer ‘Arabacı Çavuşu'na senevî dört yüz guruş ve yevmiyyye iki çift nân-ı ‘azîz ve bir nefer Cebeci-başı'ya senevî beş yüz  guruş me‘âş ve yevmiyye iki çift nân-ı ‘azîz ve bir nefer Cebeci Çavuşu'na senevî üç yüz guruş me‘âş ve yevmiyye iki çift nân ve sekiz ‘aded cebe-hâneci neferâtının her birine ellişer akça yevmiyye ma‘a-ta‘yîn-behâ ve iki nefer Cebeci Kara-kullukçusu'nun her birine ellişer akça yevmiyye ma‘a-ta‘yîn-behâ ve beher bölüğe birer nefer İmâm'dan on iki îmâm'ın her birine seksanar akça vazîfe ma‘a-ta‘yîn-behâ ve bir nefer Mehter-başı'ya me‘âş ma‘a-ta‘yîn-behâ senevî altı yüz guruş ve yevmiyye iki çift nân-ı ‘azîz ve birer nefer Ser-sûrnâzen ve Ser-tablzen ve Ser-zilzen ve Ser-nakkarezen'den her birine doksanar akça yevmiyye ma‘a-ta‘yîn-behâ ve bunların birer nefer mülâzımlarına yetmiş sekizer akça yevmiyye ma‘a-ta‘yîn-behâ tahsîs oluna. Ve ber-vech-i muharrer bir ortadan ‘ibâret olan on iki bölüğün tertîbi; Beşeryüz-başı olan Ağa-yı Yemîn ü Yesâr'ın her birine ma‘a-ta‘yîn-behâ senevî biner guruş ve yevmiyye dörder çift nân ve iki nefer mülâzımların her birine ma‘a-ta‘yîn-behâ senevî yedi yüz ellişer guruş me‘âş ve yevmiyye üçer çift nân ve on iki nefer bölük-başıların her birine me‘âş ma‘a-ta‘yîn-behâ senevî beşer yüz guruş ve yevmiyye üçer çift nân ve yirmi dört nefer mülâzımların her birine me‘âş ma‘a-ta‘yîn-behâ senevî dörder yüz guruş ve yevmiyye ikişer çift nân-ı ‘azîz1272 ve on iki nefer ‘alemdârların her birine me‘âş ma‘a-ta‘yîn  -behâ senevî üç yüz ellişer guruş ve yevmiyye ikişer çift nân ve on iki nefer çavuşların her birine me‘aş ma‘a-ta‘yîn-behâ senevî üçer yüz guruş ve yevmiyye ikişer çift nân ve yüz yirmi nefer on-başıların her birine yetmişer akça yevmiyye ma‘a-ta‘yîn-behâ ve bin seksan ‘aded neferâtın her birine ellişer akça yevmiyye ma‘a-ta‘yîn-behâ ve on iki  nefer top ustalarının her birine yetmiş sekizer akça yevmiyye ma‘a-ta‘yîn-behâ ve on iki nefer top halîfelerinin her birine altmış altışar akça yevmiyye ma‘a-ta‘yîn-behâ ve doksan altı ‘aded Topçu neferâtının her birine elli sekizer akça yevmiyye ma‘a-ta‘yîn-behâ ve on iki nefer ‘Arabacı halîfelerinin her birine altmış altışar akça yevmiyye ma‘a-ta‘yîn-behâ ve altmış ‘Arabacı neferâtının her birine ellişer akça yevmiyye ma‘a-ta‘yîn-behâ ve on iki nefer Sûrnâzen ve on iki nefer tablzenlerin her birine altmış altışar akça yevmiyye ma‘a-ta‘yîn-behâ ve her bölüğe ikişer neferden yirmi dört nefer sakaların her birine ellişer akça yevmiyye ma‘a-ta‘yîn-behâ ve her bölüğe altışar neferden yetmiş iki nefer kara-kullukçuların her birine ellişer akça yevmiyye ma‘a-ta‘yîn-behâ verile.
Ocak-ı mezbûrda olan me‘âşlu zâbitânın ta‘lîm ve sâyir hıdmetde kusûr etmamek şartıyla te‘ehhüle tâlib olanlarına ruhsat verilüp, lâkin neferâtın ‘ale'd-devâm kışlalarında kıyâm eylemeleriyçün mücerred olmaları lâzım olmağla, şeref-yâfte-i sudûr olan hatt-ı hümâyûn mûcebince mâdde-i merkume işbu kanûn-nâme-i hümâyûna zeyl olundu.
