Nizâm-dâÇn -i ahvâl-i vüzerâ ve Mîr-i mîrân
Etrâf-ı memâlik-i ma‘mûrede devâ‘î-yi şeref-i saltanat ile teferrüd eden mülûk ü selâtîn-i ‘izâmın her biri muhît-i dâyire-i842 devleti olan emâkin-i vesî‘anın umûr ve husûsunu bi-nefsihî idârede ‘âciz olup, âharın i‘ânetine muhtâc olduğu zâhir ve mu‘âvinlerin akvâ ve elzemi dahi vülât ve ‘ummâl olup, mutasarrıf oldukları memâlikin zavâhî vü nevâhîsinde müdebbir ü ‘âdil Vâlî ve ‘âmil-i müstekarr olduğu hâlde memleketleri ma‘mûr u âbâd ve ehâlîsi refâh-ı hâl ile dil-şâd olacağları bedâhet-i ‘akl ile sâbit olup, binâ‘en-‘alâ-zâlik Şehriyâr-ı îskender-haşem dâme mâ dâme'l- ‘âlem* hazretleri bu keyfiyyeti nûr-i ilhâm ile keşf ü tahkik buyurup, eşref-i tabakât-ı enâm ve mümehhid-i kavâ‘id-i Devlet-i ebed-kıyâm olan vüzerây-ı ‘izâm ve Mîr-i mîrân-ı kirâmın intizâm-ı hâllerine ihtimâm olunmasını iltizâm buyurup, şöyle ki,  seferler takrîbi ile şerâfet-i zâtiyye843 ve ‘arâkat-ı asliyyeden mu‘arrâ kati çok kimesneler844 mesbût-ı cerîde-i vüzerâ ve mukayyed-i defter-i ümerâ olup, vüzerâya mahsûs olan menâsıb-ı ‘aliyye845, ‘illet-i kesret ile ekall ve bi'z-zarûre mîr-i mîrânlara muhtass olan elviye, taraflarına muhavvel olup, kalîlü'l-cedvâ menâsıbda te‘ayyüşleri düşvâr ve fukarâ vü zu‘afâyı tâkat gelmeyecek derecelerde garâmet-i mâliyye ve tezâyuka giriftâr eylediklerinden gayri, beylerbeyiler dahi bilâ-mansıb zevâyây-ı arzda tek ü tenhâ zîk-ı ‘ayşa mübtelâ ve Memâlik-i mahrûse nâfizü'l-hükm ve kaviyyü'l-iktidâr vülâtdan hâlî kalup, taraf taraf gürûh-ı eşkıyâ zuhûruyla “el-Hükmü li-men galebe”** beliyyeleri rû-nümâ olmağa başlamış idi.
Hıfz-ı memleket muktedir vüzerânın vücûduna merbût ve kudret husûlü, kesîrü'n-nemâ menâsıb tasarrufuna meşrût olup, bu fesâdın indifâ‘ı  zımnında i‘mâl-i fikr ü reviyyet ve müceddeden bir nizâm-ı müstahsen vaz‘ıyla tegayyüründen846 mücânebet olunması kat‘â matlûb-ı Pâdişâh-ı Felâtûn-menkabet olduğundan, erkân-ı devlet ve müdebbirân-ı Saltanat bir mahalle gelüp, kadh-i zinâd-ı ‘ukul ve bu mâdde-i lazimü'l-ihtimâma vaz‘-ı kavânîn ü usûl etmişler idi. Kanûn-nâme-i mezkûre defâtir-i teşrîfâtda ber-vech-i tafsîl mukayyed olup, mâdde-i asliyyeye halel terettüb etmamek üzere semt-i îcâz ve ihtisâr ihtiyârıyla mecelle-i vekayi‘a sebti istihsân ve ol bâbda tahrîk ve intâk-ı hâme-i dü-zebân kılındı.
Ma‘lûm ola ki, ehliyyet ü istihkakları zâhir olan vüzerây-ı ‘izâmdan bir müddetden berü menâsıb tevcîhinde câyize-i mu‘ayyeneden fazla boğça-behâ alınmak hukuk-ı sâbite menziline resîde olup, ehliyyeti olmayanlar lâ-mahâle kuvvet-i mâliyye ve nukud-ı mu‘accele ile tahsîl-i matlab ede  -gelmeleriyle, ‘alâ kile't-takdîreyn vuku‘ bulan mesârıf-ı zâ‘idenin847 ihrâcına ihtimâm lâzım gelüp, vüzerâ zulm ü i‘tisâfa mecbûr ve bu sebeble fukarâ vü zu‘afâ perîşân u mağdûr olmuşlar idi. Tahsîl-i fâyideteyn iltizâmıyla fîmâ-ba‘d vüzerây-ı ‘izâm ve Mîr-i mîrân-ı kirâmdan ibka ve tevcîh-i menâsıbda boğça-behâ alınmak memnû‘ olup, bu def‘a tahsîs kılınan câyize ile iktifâ ve bi-hasebi'l-iktizâ bir seneden mukaddem ‘azl vâki‘ olduğu hâlde mukaddem verdikleri câyize hisâbıyla takass olunup, ziyâde şey‘ iddi‘â olunmaya. Ve müddet-i kalîlede vülât-ı ‘izâmın bilâ-sebeb menâsıbdan infisâllerinin zarar u ziyânı evvelen bizzât fukarâya ve sâniyen bi'l-‘arz taraflarına ‘âyid olup, şöyle ki, vüzerânın bir mahalden bir mahalle hareketlerinde etbâ‘a bahşiş ve yollarda hükkâm ü a‘yân makulelerine pûşiş masrafları derece-i kemâle bâliğ olup,  kezâlik fukarâ dahi yem ve yiyecek ve kudûmiyye nâmıyla mesârıf-ı kesîreye giriftâr olacağları bedîdâr olduğundan gayri, vülât ve ‘ummâlın menâsıbda istikrârları ‘imâr u âbâdânî-yi vilâyete ve kendülerinin tedrîcî kesb-i refâhiyyetle nizâm-ı hâllerine sebeb olup, zarûret ilcâ etmediği hâlde ekalli üç sene mansıblarına mutasarrıf olup, ‘azl lâzım geldikde civârda vâki‘ menâsıbın biri tevcîh ve tevcîhâtda dahi münâsebet-i emkine ve ri‘âyet-i ezmine iltizâm olunup, ferazâ bir Vezîr nemâlu mansıbın birinden istîfây-ı hazz eyledikde, kalîlü'n-nemâ menâsıbda mütemekkin olanların biriyle mansıbı mübâdele olunmak ve sevâhil ü cezâyirde vâki‘ menâsıba tevellâ eden vüzerâ, deryâdan ba‘îd mahallere sevk olunmayup, mücâvir oldukları menâsıbın biri tevcîh ve tedârük-i mevâşî vü havâşî kaydıyla gayileden  vâreste vü tenzîh ve kezâlik kapusu ma‘mûr ve devâbb ü mevâşîsi mevfûr olan vüzerâya cezâyirde vâki‘ menâsıb teklîf olunmayup, tedârükü vakte muhtâc olan devâbb ü merâkibi izâ‘a vü itlâf olunmaya. Ve eyâlât dâhilinde vâki‘ olup, mîr-i mîrânlara mahsûs olan menâsıb, tevcîhât mevsiminde ve hall-i İlâhî vukü‘unda Vâlî-yi Eyâlet ‘arzıyla münâsiblerine tevcîh olunup, bu sebeble vüzerânın nüfûz ve i‘tibârları istihsâl olunmak ve ihâta-i menâsıbdan hâric kalan mechûlü'l-hâl mîr-i mîrânlar Âsitâne'ye gelüp, hâl ü şânları tahkik olundukdan sonra, kâbil-i istihdâm olanları vüzerâya taksîm ve eyâletlerinde vâki‘ elviye birkaç senede bir münâvebeten mûmâ ileyhime ‘arz olunup, fi'l-hâl tevcîh ve emri terkim olunmak ve vüzerâ dilerler ise beylerbeyilerinin ba‘zılarını Kethudâlık hıdmetlerinde istihdâm eyleyeler. Ve şimdiki hâlde dâyire-i Saltanat yirmi üç eyâletden ‘ibâret olup,  vüzerây-ı ‘izâm dahi, bu ‘adedi tecâvüz etmeyüp, hall vukû‘unda ve mülhakât infikâkinde Mîr-i mîrân-ı kirâmın mütedeyyin ve munsif ve mücerrebü'l-etvârından biri ve848 yâhûd Devlet-i ‘aliyye'de perverde olmuş mizâc-ı devlete vâkıf ve tedbîr-i mülk ve siyâset-i re‘âyâya ‘ârif kimseler intihâb olunup, nâ-ehlin sevk ü takrîbinden ictinâb olunmak ve bir şahıs hakkında Vezâret irâde olunup, şahs-ı mezkûrun ‘adem-i kâbiliyyeti ma‘lûm olduğu hâlde, hakikat-i keyfiyyeti huzûr-ı lâmi‘ü'n-nûr-ı Pâdişâhî'ye ‘arz ve mahzûru beyân olunup, hıfzan li'n-nizâm sarf-ı irâdeye ihtimâm olunup, te‘vîlât ve tesannü‘ât ile tervîc-i mâddeden ihtirâz oluna. Ve Mîr-i mîrânlık tevcîhi dahi Vezâret gibi  olup, şurût-ı mezkûreye ri‘âyet oluna. Ve zulm ü gadr, memleketlerin harâbına sebeb olacağı bedîhî olmağla, vüzerâ ve Mîr-i mîrân dahi mutasarrıf oldukları eyâlât ve elviyede vedî‘a-i Bârî olan fukarâ vü zu‘afâya zulm etmeyüp, vukû‘ bulan da‘vâlarını hükkâm-ı şer‘ ma‘rifetleriyle hakk u ‘adl üzere fasl edüp, müsvedde vü bühtân ile re‘âyâyı ızrârdan ve şer‘î görülmüş mâddeleri istînâf ve mâdde-i vâhideyi tevsî‘ içün müstakıllen bir karyeye ilkây-ı şerr ile ehâlîyi tecrîm ü tagrîmden istinkâf eyleyeler. Ve vukü‘ bulan de‘âvî zımnında ta‘yîn eyledikleri etbâ‘a kurb ü bu‘d-ı emkineye nazar ile mu‘tedil ücret-i kademiyye tahsîs olunup, karyenin da‘vâsı kasabaya ve kasabanın karyeye sirâyet eylemeyüp, mübâşirin müddet-i ikâmetinde vukû‘ bulan mesârıfı dahi, mutlakâ müdde‘â-‘aleyh tarafından ru‘yet ve hıdmet-i Mübâşiriyye husûsu müdde‘î-yi mütemerrid şurûtuna tatbîk oluna. Ve vüzerây-ı ‘izâm dâ‘ireleri849 ‘an-asl eclâf ü erâzil-i nâsdan masûn iken, el-hâletü hâzihî ekser etbâ‘ları düzd ve harâm-zâde makûlelerinden  müretteb olup, fi'l-asl ‘utuvv ü fesâd o misillü eşhâsdan zuhûr edegeldiği mütebeyyin olmağla, vüzerây-ı ‘izâm bu keyfiyyete dahi dikkat edüp, dâirelerinde850 bulunan etbâ‘ı zabt ve semt-i tecâvüz ü ta‘diye sülûkünden men‘ edüp, mütenebbih olmayanları tard u tecnîb ve yedlerinde izni hâvî buyuruldu olmadıkça sâyir vüzerâ dâyirelerine idhâl etmeyüp, fukarâyı ızrâr kasdıyla serserî geşt ü güzâr edenleri, bulundukları mahallerin vülât ve zâbitânı vech-i lâyıkı üzere te‘dîb eyleyeler. Ve yedlerinde buyuruldu bulunanların tevârîhi, mekân ve zemâna tatbîk  olunup, hîle zuhûrunda kemâ-kân mâ-yelîkleri icrâ oluna. Ve bir zemândan berü vüzerâ kapu kethudâlıkları nâ-ehle münhasır olup, miyânede olan dâd ü sitedleri dahi mühmel ü müşevveş olduğundan fazla, ferdi zevc ve hazîzi evc eyleyerek, mesârıf-ı mechûle tertîb ü tanzîd851 ve usûl-i mesârıf ‘add eyledikleri emvâli yevmen-fe-yevmen tevlîd ve fer‘i asl ve nemâyı vasl eyleyerek, re’s-i senede defterlerin tecdîd ile vüzerâyı edây-ı deyn eyleyecek merkezden tecrîd eyledikleri mütehakkak olup, binâ‘en-‘alâ-zâlik bundan böyle vüzerây-ı ‘izâm kapu kethudâları altı nefer devlet müte‘ayyinlerinden ve sadâkat ü istikâmet erbâbından olup, ahz ü i‘tâlarını hakk u ‘adl üzere görüp, re‘s-i senede mesârıfât-ı sahîhalarının gass ü semîni Sadrıa‘zam kethudâları tarafından ba‘de't-tefrîk temhîr ü tasdîk ve vüzerây-ı ‘izâmın yedlerine vusûl buldukda, mevcûdundan edây-ı deyn mevcûdu olmadığı hâlde ceste ceste teslîmini farz-ı ‘ayn bilmek ve vüzerâdan kable edâ‘i'd-deyn vefât edenin Kapu Kethudâsı'na olan deyn-i sâbit ü sahîhi852 ibtidây-ı emrde muhallefâtından te‘diye olunup, kezâlik kapu kethudâlarından biri fevt olur ise alacağı  tahsîl, veresesine853 teslîm olunmak ve Kapu Kethudâlık tebdîli lâzım geldikde854, bâlâda muharrer altı neferin birine ihâle vü tefvîz ve hâricden şahs-ı âhar tedârük olunmayup, bunlardan biri mefkûd olduğu sûretde evsâf-ı sâbıka ile mevsûf âdem ta‘vîz olunmak kânûn kılınup, işbu kânûn-nâmenin bâlâsı hatt-ı hümâyûn ile tezyîn ve ilâ-mâ-şâ’allah düstûru'l-‘amel olup, bir mâddesi ilgâ vü terkin olunmamak esbâbı tahkîm ü tarsîn kılındı. 
