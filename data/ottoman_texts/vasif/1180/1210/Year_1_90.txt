Zikr-i şurût-ı neferât-ı Kılâ‘-ı seb‘[a]
Bahr-i siyâh Boğazı'nın dâhil ü hâricinde  vâki‘ kılâ‘-ı ‘atîka vü cedîdenin ka‘ide-i hendesiyye üzere ta‘mîr ü inşâsı ile levâzımını tetmîm ve neferâtını tanzîm, muvâfık-ı hazm ü ihtiyât olduğuna binâ‘en, kılâ‘-ı merkumenin neferât-ı ‘atîkasına beş yüz nefer dahi zamm ve şimdilik bi'l-cümle neferât ma‘a-zâbitân bin nefere iblâğ olunmağla, bunların sûret-i istihdâmları dahi bir râbıta-i hasene tahtına idhâl olunmak muktezî olmağla, neferât-ı mezkûrenin emr-i muhâfazada kıyâm ve top u tüfeng atmak san‘atlarında kesb-i mehâret  etmelerine şu vechile kanûn vaz‘ olundu ki, zikr olunan Boğaz kal‘aları ve tabyalarında tertîb-i ‘atîk u cedîd üzere mevcûd ve mukim olan müstahfızân ve Topçuyân neferâtı bi'l-cümle darb ü harbe kadir güclü ve kuvvetlü tüvânâ ve behâdır ve leyl ü nehâr me‘mûr olduğu kal‘alarda kıyâm eder kimselerden olup, senedâtları mûcebince her üç ayda bir kerre müstehakk oldukları ‘ulûfeleri Hazîne-i ‘âmire'den kabzına me‘mûra i‘tâ ve mahalline irsâl olundukda, ağaları nezâretiyle ve zâbitleri ma‘rifetleriyle tevzî‘ oluna. Ve bunların top u tüfeng atmakda ve kılâ‘ ve tabyalarda bulunup, ‘ale'd-devâm muhâfaza ile müdâfa‘a-i a‘dâya ikdâm ü ihtimâmda hıdmetleri müsâvî olmağla, sühûlet-i idâre ve i‘mâlleri içün Dizdâr ve Kethudâ ve zâbitân-ı sâyireden gayri her on neferde biri Nâzır ve zâbitân-ı sâyire ma‘rifetleriyle On-başı tahsîs kılınup, dokuz neferi On-başı'nın zîr-i idâresinde ola. Ve Onbaşı fevt  ve yâhûd teka‘üd ve yâhûd hılâf-ı kanûn hareketle matrûd oldukda, alt tarafında olan kimse yerine geçüp, hâricden aşağa bir nefer yazılup, neferi dokuza iblâğ oluna. Ve bunların tarîk-ı silsileleri bu vechile yürümek kanûnlarından ola. Ve hıdmet-i muhâfazada bulunmayup, biri tekâsül üzere harekete cesâret eder ise, yalnız esâmesi reisiyle iktifâ olunmayup, te’dîb olunacağını ağaları ve on-başıları ‘ale'd-devâm ifâdeden hâlî olmayalar. Ve kılâ‘-ı merkümenin müstahfızânından her gicede dörder müstahfız zâbitleri marifetleriyle nevbet-hânelerine ta‘yîn ve cümlesi devr oluncaya dek nevbet-be-nevbet beklemeleri husûsuna ihtimâm ve gice ve gündüz müretteb oldukları kakalarda  mevcûd olarak beher gice vasatına dek iki neferi ve tâ sabâh dîger iki neferi bekleyerek, gice ile ecânib tarafından sefâyine dâyir sevâd zuhûr eylerse, cümleden evvel Rumeli-fenarı Kal‘ası tarafından görüleceğine binâ‘en, bilâ-tevakkuf nevbetcileri barut kaldırup, hevâ‘î fişeng ile dahi işâret ve işbu işâreti hâric-i Boğaz'da vâki‘ Revâncık Kal‘ası'nın Dizdârı ve sâyir müstahfızânı ru‘yet eyledikde, ol dahi kezâlik Anadolu-fenarı tarafına işâret ve Anadolu-fenarı, Garîbce1273 Kal‘ası'na ve Garîbce1274 Kakası dahi Boyraz Lîmânı'na ve ol dahi Rumeli-kavağı Kal‘ası'na ve Rumeli-kavağı, Anadolu-kavağı Kal‘ası'na ber-vech-i muharrer işâret eyleyeler. Ve fenarlar kakalarında ol hînde top fetîli der-dest olarak hâzır u müheyyâ durulup,  o maküle sefâyin geçmek murâd ederse, evvel emirde ancak kakateynden top atılup, men‘ olundukdan sonra, o misillü sefine geçmekde ısrâr etdiği hâlde tekrâr top atmak ile iğrâk oluna. Ve eğer güzâr eylemeyüp, “Taş-altı” nâm mahalde ârâm ederse, zikr olunan işârete mebnî bir dürlü gaflet câyiz olmayup, fetîl der-dest hâzır u müheyyâ bulunup, teyakkuz u intibâh ile hıdmet-i lâzimelerin te‘diyeye dikkat eyleyeler. Ve müstahfızânın me’mûriyyetleri top u tüfeng atmak olup, nâzırları ve sâyir zâbitleri ma‘rifetleriyle bir On-başı'yla dokuz neferi topların büyüklüğüne ve küçüklüğüne nazaran bir yâhûd iki yâhûd üç topa ta‘yîn olunalar. Ve o topları i‘mâl ve idâre edüp, ta‘lîm günü olmayan hâlî vakitlerde dahi topları silüp, kundağının bir ekseri şikest olursa, fi'l-hâl Nâzır'a ihbâr ile ta‘mîr etdirmek ve top atmakda iktisâb-ı mehâret ferîza-i zimmetleri olduğu gibi, tüfeng atmakda dahi  tahsîl-i kemâl eylemeleri lâzım olup, ‘atîk u cedîd neferâtın cümlesi Levend Çiftliği'nde olan mu‘allem asker gibi tüfeng atmak ve cism-i1275 vâhid gibi saff bağlayup, yekden kıyâm u ku‘üd ve ayak almak ve ilerü ve gerü gidüp öteye berüye dönmek ve tüfenglerini defaten doldurup, defaten atmak vaz‘ında harekât-ı harbiyyeyi icrâ ve ta‘lîm ve te‘allüm eyleyeler. Ve aralık aralık kafanın hâric-i sûrunda vâki‘ meydâna çıkup, ber-vech-i muharrer fenn-i tüfeng-endâzîyi vaz‘-ı cedîd üzere icrâ eyleyeler. Hâsılı neferât-ı mezkûre ke'l-evvel fârig
‘ani'l-‘amel durmayup, nâzırları  ma‘rifetleriyle1 şerâyit-i mezkûrenin cümlesini îfâya ihtimâm ve top u tüfeng atmak san‘atını tahsîle ikdâm eyleyeler.
Şurût-ı mezkûrenin hılâfı üzere hareket eden neferât bilâ-ihmâl te’dîb olunalar1276. Ve dâ‘imâ kal‘alardan top ve dâhil ü hâric-i kal‘ada tüfeng atdırmak ve mühimmât-ı kılâ‘ın noksânını haber vermek ve terk-i hıdmet edenleri te‘dîb ve yerlerine âharları tedârük ve tertîb etmek Kılâ‘ Nâzırı'nın vazîfesi olmağla, bu mâddelere kemâl-i sadâkat ile nezâret eyleye. Ve bu husûsların cümlesine nâzırlar her ne kadar dikkat eyleyecekleri melhûz ise dahi, Kapudan Paşa hazretleri Tersâne'de oldukça her on beş günde bir kerre varup, nezâret ve seferber olduklarında vekîlleri olan ümenây-ı Tersâne her on beş günde bir bi'n-nefs nezâret ile işbu nizâm ilâ-mâ-şâ‘allah cârî olup, hılâfına dâyir hareket vâki‘ olmamasına sa‘y ü gayret eyleyeler. Ve Nâzır olanlara Ebü'l-feth Sultân Mehmed Hân Gâzî Vakfı fazlasından üç taksît ile iki bin beş yüz guruş me‘âş ve cânib-i mîrîden yevmiyye yirmi çift nân-ı ‘azîz ve dört vakıyye revgan-ı sâde ve dört kıyye ürz ve beş kıyye lahm-ı ganem ve üç keyl şa‘îr ta‘yîn oluna. Ve her bir kal‘a  dizdârlarına senevî altışar yüz guruş me‘âş tahsîs olunup, bu dizdârlardan Bağdâdcık ve Garîbce1277 ve Poyraz Lîmânı dizdârları ashâb-ı tîmârdan olmağla, anlara me‘âş ve sâyir şey ta‘yîn olunmaya. Ve her bir kal‘anın Kethudâsı'na ve Topçu-başısı'na ma‘a-nân-behâ seksan altışar akça ve cebe-hânecisine altmış altışar akça ve on-başılarına  altmışar akça ve neferâtına elli altışar akça yevmiyye tahsîs olunup, Bağdâdcık Kal‘ası'na gayr ez-zâbitân yüz altmış sekiz nefer ve Revâncık Kal‘ası'na yetmiş üç nefer ve Rumeli-fenarı Kal‘ası'na yüz iki nefer ve Garîbce1278 Kal‘ası'na yüz kırk beş nefer ve Lîmân-ı Kebîr Kal‘ası'na elli dokuz nefer ve Poyraz Lîmânı Kal‘asına yüz altmış iki nefer vaz‘ olunup, on-başıları dahi neferâta göre tertîb oluna. Ve bunlardan başka yüz elli akça ile bir Kâtib ve kal‘alarda istihdâm içün elli altışar akça ile on üç nefer kayıkçı ve otuz dokuzar ve birer sülüs akça yevmiyye ile üç nefer Meremmâtcı ve otuz altı akça ile bir nefer râh-ı âbî ta‘yîn oluna.
