Tahsîs-kerden-i neferât-ı Bostâniyân be-Kılâ‘-ı erba‘a-i sugr-i Bahr-i siyâh
Kara-deniz Boğazı'nda vâki‘ Anadolu ve Rumeli-kavakları kafalarına kadîmden usta ve bostâncılardan muhâfız ta‘yîn olunmuş olup, ancak kal‘a pîşgâhında müceddeden tabyalar inşâ ve kebîr toplar vaz‘ olunmuş olmağla, beher hâl neferâtının tanzîmi lâzım gelüp, Bostâncı Ocağı'na merbût baratalı Bostânî olarak, gice gündüz hıdmetlerinden münfekk olmayarak emr-i muhâfazaya kıyâm ve kurbünde vâki‘ Yûşa‘1 Tabyası'yla Telli-dalyân tabyalarına dahi ihtimâm ile Bostâncı neferâtı tertîb ve Levend Çiftliği neferâtı gibi top u tüfeng ta‘lîmiyle1279 mehâret kesb etmek ve ustaları Dizdâr makamında olarak tanzîmine idâre-i hazret-i Cihân-bânî  te‘alluk edüp, bu husûsa dahi böyle nizâm verilmişdir ki, Kılâ‘-ı erba‘a neferâtının ta‘lîm  ve te‘allüm1280 ve zabt u rabtlarına Bostâncı-başı bulunanlar dâyimâ dikkat ü ihtimâm edüp ve ricâl-i devletden dahi bir kimesne Nâzır ta‘yîn olunup, nizâm ve râbıtalarına ve tevzî‘-i mevâciblerine nezâret edüp, esâmî tevcîhine dâyir ‘arzları Ağa ile Nâzır temhîr ve Nâzır ma‘iyyetine bir Kâtib ta‘yîn olunup, Nâzır bulunmadıkda, Kâtib ma‘rifetiyle mevâcibleri tevzî‘ oluna. Ve usta, Dizdâr makamında olup, i‘mâl-i neferât eyleye. Ve neferâtın cümlesi cism-i vâhid hükmünde olmağla, bir top ustası neferâtıyla kendi topunu idâre ve âhar topa dahi i‘ânet eyleye. Ve âhar top ustası ve neferâtı dahi öbür topa i‘ânet eyleye. Kezâlik bir Humbara Halîfesi neferâtıyla humbarasını idâre ve âhara dahi i‘ânet ve âhar Humbara Halîfesi neferiyle öbür humbaraya i‘ânet eyleye. Ve bir kimesne fevt yâhûd teka‘üd ve yâhûd hılâf-ı kanûn hareketle tard olunup silsile vukû‘ bulursa, eski nefer top ustası ve top ustalarının eskisi Bölük-başı1281, ba‘dehû Topçu-başı, ba‘dehû Kethudâ ola1282. îsti‘dâdda müsâvât olursa, eskilik mu‘teber ola. Ve mâdûnu müsta‘idd ise, takdîmi câyiz ola. Cebeci-başılık inhilâlinde1283 Cebeci'nin eskisi Cebeci-başı ola. Ve böylece silsile vukü‘unda hâlî kalan esâmeye müceddeden bir kimesne tahrîr olunup, cümlenin yenisi ola. Ve Boğaz'ın muhâfazası ikdâm-ı umûr-ı devletden olduğuna binâ‘en, tahrîr olunacak Bostânî, güclü ve kuvvetlü ve harb ü darb erbâbından olup, leyl ü nehâr emr-i muhâfazada ihtimâm eyleyecek  yiğitlerden yazılup, dâyimâ top u tüfeng ta‘lîmi ile meşgül ola. Ve hazar vakti gicelerinde usta ve zâbitân ma‘rifetleriyle  birer top ustası neferleriyle nevbet-hânelerine nevbetci1284 ta‘yîn ve sabâha dek nevbet bekleyüp, iktizâ hâlinde yukaru kafalardan barut kaldırılup, fişeng atıldıkda, cümle zâbitân ve neferâta haber verüp, fetîl der-dest hâzır bulunup, maslahatın iktizâsına göre hareket eyleyeler. Ve her top ustası neferâtıyla me‘mûr olduğu topu silüp süpürüp, bir çivisi eksik olmaya. Ve timur âlâtından biri şikest olursa, derhâl Ağa'ya ifâde birle yapdırılup, noksânı bulunmaya. Ve neferât evvelki gibi ta‘lîmsiz ve işsiz durmayup, dâyimâ top atmak ve nişân almakda iktisâb-ı mehâret eyleyeler. Ve tabya derûnunda ve hâricindeki meydânda Levend Çiftliği'nde olan mu‘allem asker misillü yek-laht olarak saff bağlayup, birden kıyâm ve ku‘ûd eylemek ve defaten ayak almak ve ilerü ve gerü gidüp gelmek ve tüfenglerini birden doldurup atmak ve sâyir bu gûne evzâ‘-ı harbiyyede mehâret kesb edeler. Ve usta ve zâbitân bu şurûtun icrâsına ikdâm eyleyeler. Tekâsül ederlerse mu‘âhaze olunalar. Ve hılâf-ı şurût ustanın bir mâddesi zuhûr eylerse, ‘azliyle iktifâ olunmayup, vech-i âhar ile te’dîb oluna. Ve neferâtdan dahi şurûtun hılâfı vaz‘ u hareket sudûr eder ise, yâhûd yazıldıkdan birkaç ay sonra hıdmetin terk ederse buldurulup, te‘dîb olunup, tüvânâ ve hıdmetde  mukim olacak âhar nefer tedârük ve esâmesi ana verile. Ve işbu kılâ‘a ta‘yîn olunan bir nefer Kâtib'e senevî bin guruş me‘âş ve her bir kal‘anın dizdâr ustalarına Kılâ‘-ı seb‘a'ya kıyâsen senevî altışar yüz guruş me‘âş verilüp, fekat Yûşa‘1285 Tabyası Dizdâr Ustası erbâb-ı tîmârdan olmağla, ana me‘âş ta‘yîn olunmaya. Ve her bir Kal‘a Kethudâsı'na ve Topçu  -başısı'na ma‘a-nân-behâ seksan altışar akça ve Mu‘allem Bölük-başısı'na yetmiş altışar akça ve kâtiblerine ellişer akça ve Cebe-hâneci-başısı'na altmış altışar akça ve üç nefer cebecilere ve iki nefer mehterlere elli altışar akça yevmiyye ta‘yîn oluna. Ve kılâ‘-ı mezkûreden Rumeli-kavağı'na altmışar akça yevmiyye ile yirmi dört top ustası ve elli altışar akça ile yetmiş iki top neferi ve seksan altı akça yevmiyye ile bir Humbaracı-başı ve yetmiş akça ile bir nefer Humbaracı Kethudâsı ve altmışar akça ile sekiz nefer Humbaracı Halîfesi ve elli altışar akça ile yirmi dört Humbaracı neferi tertîb oluna. Ve Anadolu-kavağı'na dahi sâlifü'z-zikr yevmiyye tertîbi üzere yirmi beş top ustası ve yetmiş beş top neferi ve ashâb-ı tîmârdan bilâ-yevmiyye bir nefer Humbaracı-başı ve yevmiyye ile bir nefer Humbaracı Kethudâsı ve on nefer Humbaracı Halîfesi1286 ve otuz nefer Humbaracı ve Yûşa‘1287 Tabyası'na kezâlik bir top ustası ve doksan üç top neferi ve bir
Humbaracı-başı ve bir nefer Humbaracı Kethudâsı ve on nefer Humbaracı Halîfesi1288 ve otuz nefer Humbaracı tertîb oluna. Ve Telli Tabya'ya yirmi üç top  ustası ve altmış dokuz top neferi ve Yûşa‘ Tabyası'yla Telli Tabya'da vâki‘ iki câmi‘-i şerîfin dahi iki nefer Hatîbi'ne yirmişer akça ve iki nefer Kayyim ve Mü’ezzin'ine otuzar akça yevmiyye ta‘yîn oluna.
