Tezyîl
Kara-deniz Boğazı'na ecnebî beylik sefînesi vürûdunda ibtidâ top atılup, girmeğe ısrâr etdiği sûretde iğrâk olunmak husûsu, eğerçi ihtisâr üzere bâlâda iş‘âr olunmuşidi. Ancçk^u def‘a Moskovlu'nun bir kıt‘a beylik kalyonu muhâlif-i hevâ ile Boğaz'a düşüp, bu mâddenin ta‘lîm-nâmede beyânı ve Moskovlu'ya ihbâr u i‘lânı lâzım geldiğinden, ber-vech-i âtî beyâna şurû‘  olunur ki, gice ile ecânib tarafından sefâyine dâyir sevâd zuhûr ederse, mukaddemâ beyân olunduğu üzere her bir kal‘adan nevbetcileri birbirlerine barut kaldırup ve birkaç def‘a fişeng ile işâret etdiklerinden sonra, heman o vakit fenar kal‘alarında fetîl derdest hâzır bulunup, o makule sefâyin geçmek murâd ederler ise, evvel emirde ancak kal‘ateyn-i merkumeteynden zuhûr eden sefînenin baş tarafından ilerüce ve kıçından1289 gerüce birer top atılup, bundan sonra dahi tevakkuf etmeyüp, murûr dâ‘iyesinde olup, berülerde olan kılâ‘ pîşgâhına gelür ise, berü kal‘alardan dahi birer top atılup, sefîne-i merkumeyi kal‘alar arasında demürletdikden sonra, hâlini teharrî ve ne makule sefine olduğunu tahkik ve nâzırları keyfiyyeti derhâl Tersâne-i ‘âmire'ye ihbâr ede. Ve eğer Boğaz'dan duhûlü  istîzâna muhtâc olan o misillü ecânib beylik sefînesi bu vechile kılâ‘-ı merkumeden top atılmasıyla men‘i murâd olunumuşiken, yine murûrda ısrâr eyler ise, sefîne üzerine top atılup, iğrâk oluna. Ve eğer murûr etmeyüp, kal‘alar arasında ve yâhûd Kara-taş altında ârâm ederse, yine bir dürlü gaflet câyiz olmayup, fetîl der-dest hâzır u müheyyâ bulunmağa dikkat ile teyakkuz u intibâh merâsimine ri‘âyet oluna. Ve bilâ-izn bu misillü ecânib beylik sefînesi bağteten gündüz zuhûr ederse, yine başından ilerüce ve kıçından gerüce top endâhtıyla tevkif ve kal‘a arasında demürlendirmesine ikdâm oluna. Ve Boğaz'dan duhûlü istîzâna tevakkuf eden ecânib beylik sefînelerinden biri, muhâlif-i hevâ ile zarûrî Boğaz'dan içerü duhûl eyler ise, eyyâm-ı sayfda Kara-taş altı ve eyyâm-ı şitâda kavaklar arası demür yeri olup, her ne kadar şedîd rûzgâr olursa, bu iki mahalde demür-pâydâr olacağı  âşikâr olmağla, o makule ecânib beylik sefinesi Boğaz'a geldikde, yaz eyyâmında Kara-taş altına ve kış eyyâmında kavaklar arasına demürlendirilüp, tecâvüz etdirilmeye. İşbu nizâm ta‘lîm-nâmeye derc olundukdan sonra, Moskov Elçisi'ne dahi me‘âl-i1290 nizâm ifâde olunup, şimdiden sefîneleri ru‘esâsına tenbîh olunmak irâdesi beyân olundukda, mesfûr keyfiyyeti devletine ifâde edüp, anlar dahi bu nizâmın icrâsına dikkat olunmasını iktizâ edenlere tenbîh eylediklerini  şâmil Bâb-ı ‘âlî'ye memhûr takrîr göndermekle, takrîr-i mezkûr tercemesiyle Dîvân Kalemi'nde hıfz olundu.
