Ser-güzeşt-i Ahmed Hân veled-i Mu‘azzez Hân ve mazhar-şüden-i û be-iltifât-ı hazret-i Şehriyâr-ı zemân
İklîm-i Hind'de Bender-i Surat'a on sâ‘at mesâfede vâki‘ Baruc l^j^ = Bharuch] şehrinde hâkim-i müstakıll ve nesebi, selâtîn-i Moğol'a muttasıl olan Mu‘azzez Hân, sevâhil-i Hind'e müstevlî olan İngilizlü ile bir zemân ceng ü cidâl ve mağlûbiyyet ile müşevveşü'l-hâl olduğundan, ihtiyâr-ı ‘uzlet ve ‘âkıbet dâr-ı âhırete rıhlet eyleyüp, oğlu Ahmed Hân ve altı nefer birâderleri, pâ-nihâde-i mirkât-ı rüşd ü sedâd olduklarından, İngilizlü'nün gasb eyledikleri  emlâk-ı mevrûselerini istihlâs niyyetiyle a‘vân ü akrıbâdan istimdâd etmişleridi. O makulelerin i‘ânetlerinde fâyide ma‘dûm olduğu bi't-tecribe ma‘lûm olup,  irşâd-ı uli'n-nühâ ile İngiliz'e ‘azîmet etmek üzere bir gırab sefînesine süvâr ve Mesket'e ve andan Basra'ya ve Bağdâd'a vusûl ile Vâlîsi tarafından mazhar-ı nevâziş ü i‘tibâr olup, andan Nevâziş Hân nâmında bir birâderiyle Selânik'e vâsıl ve andan bir Françe sefinesiyle Marsilya'ya ve ba‘dehû Liyon'a dâhil oldukda, birâderi bi-emrillah mübtelây-ı renciş ü ‘illet ve Şehr-i Baruc'da babası yanında defn olunmasını niyâz ü vasiyyet etmişidi.
Hân-ı mûmâ ileyh ber-muktezây-ı şefekat vasiyyetine rağbet ve bi-eyyi-vechin kân na‘şını âbâ vü ecdâdı mekâbirine nakle ‘ahd ü peymân edüp, Nevâziş Hân vefât etdikde, vasiyyetini edâ ve ‘ahdine vefâ etmek içün na‘şını bir sandûkaya vaz‘ ve mu‘temed bir âdemine teslîm etdikden sonra, Paris'e teveccüh edüp, Françe cumhûru tarafından mültefet ü mükerrem ve cumhûr irâdesiyle Marsilya'da dokuz mâh ikâmetden sonra, bir takrîb Londra şehrine vaz‘-ı kadem ve Ingiltere Devleti tarafından maslahatını bir kâlıba ifrâğ ile yine Françe'ye ‘avd u kufûl ve birâderi na‘şını bir sefîneye vaz‘ ile Aligorna'ya ve andan İzmir'e ve andan Âsitâne-i sa‘âdet'e vusûl ve Galata'da Françe cumhûru serâyına duhûl etmişidi. Âsitâne-i sa‘âdet'den Bağdâd'a varınca bir kıt‘a yol hükmü ve yollarda olan vüzerâ ve hükkâma mekâtîb-i Sadâret-penâhî iltimâsında olmağla, recâsı hayyiz-i husûle karîn ve Françe Elçisi'nin Dîvân'a geleceğini ihsâs ile reşk-âver-i mülûk ü selâtîn olan Dîvân-ı bülend-erkân'ı temâşâya hâhiş ü rağbetini tebyîn edüp, elçi ile Dîvân'a vârid  ve debdebe-i Mülûkâne'yi müşâhede ile  zirve-i hayrete mütesâ‘id olup, nazar-ı iksîr-i
Mülûkâne'ye dahi mazhar ve bu makûle memleket zabt etmiş hânedâna merhamet ü şefekat-i Mülûkâne mukarrer olduğundan gayri, birâderinin vasiyyetini ısgâ ve ‘ahd ü sevgendine vefâ eylediği dahi bir kât müsted‘î-yi eltâf-ı şâmilü'l-eknâf-ı zıll-i Hudâ olmağla, Hân-ı mûmâ ileyhe ‘atıyye-i hümâyûn olarak beş bin guruş ihsân ve iltimâs eylediği tahrîrât ile sâlimen hudûda îsâli emr ü fermân olundu.
