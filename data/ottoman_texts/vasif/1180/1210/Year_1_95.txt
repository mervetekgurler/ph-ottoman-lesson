Vukû‘-ı zelzele der-Lazikıyye-i ‘Arab
İşbu Şevvâlü'l-mu‘azzamın on sekizinci günü' sâ‘at üçde iken Lazikıyyetü'l-‘Arab'da hareket-i arz vâki‘ olup, Mîne İskelesi'nde vâki‘ kâr-hâne-i duhân münhedim ve gümrükçü ile tütün ‘amelesinden iki yüz kadar kimse tahte'r-redm mün‘adim olduklarından gayri, Markab ve Kadmûs kal‘aları ve Havâbî Mukâta‘ası kurâsı bi'l-cümle vîrân ve hürrâs ü zürrâ‘ı bahr-i fenâ vü zevâle galtân olup, Cebeliyye Kasabası'nda medfûn olup, terk-i taht u tâc ile vusûl ilallah mesleğine intihâc eden İbrâhîm Edhem hazretlerinin câmi‘i menâresi ve kasabasında olan mesâkin ü büyûtun ekseri harâb ü vîrân olduğunu, Trablusşâm Vâlîsi Vezîr Mûsâ Paşa ifâde vü beyân etmekle, münhedim olan mahalleri tathîr ve binâ altında kalan emvâl ü eşyânın ihrâcı içün fi'l-hâl fermân-ı ‘âlî ile Mübâşir tesyîr olundu.
