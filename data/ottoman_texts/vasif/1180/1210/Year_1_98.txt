Mîr-i mîrân-şüden-i Tebedelenli-zâde Velî Bey ve Mîr ‘Abdî
Tebedelenli ‘Ali Paşa-oğlu Velî Bey'i dağlı eşkıyâsına me‘mûr Rumeli Vâlîsi Vezîr Hakkı Paşa'nın istikbâline irsâl ve müşârun ileyh dahi mîr-i merkumu istîsâl-i eşkıyâ hıdmetlerinde isti‘mâl eyleyeceğini ifâde vü tezkîr ve mîr-i mezbûrun silk-i Mîr-i mîrân'a münharıt olmasını niyâz ü tahrîr etmekle, o makaleleri tergıb ve ‘ale'l-husûs pederini tatyîb irâdesiyle şehr-i mezkûrda mûma ileyhe Mîr-i mîrânlık tevcîh olunduğundan gayri, Bosna-serâyı kurbünde vâki' Yeni-bâzâr'da mütemekkin Mîr-i mîrân'dan İbrâhîm Paşa'nın birâderi ‘Abdî Bey kat‘-ı hudûd mâddesinde bezl ü cûd eylediğini Bosna Vâlîsi Vezîr Hüsâm Paşa inhâ ve Mîr-i mîrânlık ile çırâğ buyurulmasın? istid‘â etmekle, iltimâsı karîn-i is‘âf ve şehr-i mezkûrun on birinci günü' mîr-i mûmâ ileyh Rütbe-i Mîr-i mîrânî ile mazhar-ı eltâf oldu.
