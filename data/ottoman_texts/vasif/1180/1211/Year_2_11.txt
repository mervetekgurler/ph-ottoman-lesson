İhsân-ı Vezâret be-‘Osmân Paşa be-şârt-ı muhâfaza-i Anapa
Bir müddetden berü Anapa Muhâfızı olan Morali es-Seyyid Mustafa Paşa İslâmî'ni setr eder inikadıyla kefereden bir meczûba ‘inân-ı idâre vü tasarrufunu teslîm ve her ne derse kelâmına mutâva‘at ü inkıyâdı sevâb-ı ‘azîm ‘add eylediği, derece-i tevâtüre resîde olup, Devlet-i ‘aliyye tarafından birkaç def‘a men‘ ü inzâr sûretinde mu‘âmeleler izhâr olunmuşiken, mücâb ü mülzem olmayup, Anapa ehâlîsi miyânında dahi güf ü gû hâdis ve bi'l-külliyye zevâl-i nüfûzuna bâ‘is olmağla, müşârun ileyh Anapa'dan ‘azl ve Sinob'a çıkdığı tahkik olundukda, mu‘tekadı olan kâfir katl olunup, Kütahya Mütesellimi bulunan Melek Ahmed Paşa-zâde ‘Osmân Paşa'nın şimdiye dek mutasarrıf olduğu mansıblarda hüsn-i sülûku mücerreb ve her hâlde evzâ‘ ü etvârı mühezzeb olduğuna binâ‘en, hakkında ‘inâyet-i hazret-i Cihân-bânî erzânî ve işbu Rebî‘ulevvel'in dokuzuncu günü' Rütbe-i Vezâret1303 ile pâ-nihâde-i mesned-i kâm-rânî ve Anapa Kal‘ası muhâfazası1304 şartıyla Ankara ve Kayseriyye sancakları te‘bîden tarafına tevcîh ve Hazîne-i hümâyûn'dan yüz bin guruş ile dâyiresi tevsî‘ ve hâli terfîh olunup, kabâyil ü ‘aşâyire mahallinde i‘tâ ve taksîm olunmak üzere bu def‘a tehyi‘e olunan in‘âmât-ı Şâhâne dahi yedine teslîm olundu.
