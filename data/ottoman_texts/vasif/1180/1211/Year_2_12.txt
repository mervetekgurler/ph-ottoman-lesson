Vukû‘ât-ı deryâ ve ‘avdet-i Donanma-yi hümâyûn
Korsan tekneleri ile bundan akdem Ak-deniz'e  me‘mûr olan İnce Mehmed ve Bekîr Çavuş, deryâda geşt ü güzâr eyleyerek Girid Cezîresi'nde vâki‘ Gavdos açıklarında yirmi altı pâre topçeker otuz beş zirâ‘ bir kıt‘a Malta şehtiyyesine râst gelmeleriyle, sekiz sâ‘at ceng  ü peykâr ve fazl-ı Kahhâr ile şehtiyye mazbût-ı asker-i Pâdişâh-ı cemîlü'l-âsâr olup, derûnunda olan otuz iki nefer ehl-i İslâm ve iki nefer zen-i siyeh-endâm kayd-ı esrden reh-yâb-ı selâmet ve doksan bir Maltiz keferesi mukayyed-i selâsel-i hârî vü mezellet olup, sefîne ve üserâ Midilli'de ikamet üzere Kapudan Paşa tarafına ba‘s ü isrâ olunduğu hılâlde, mûmâ ileyhimâ Derne sularına açılup, —Porta Tomruk”* nâm mahalde on sekiz topçeker bir kıt‘a korsan sefînesine dahi tesâdüf ve bi'l-muhârebe anı dahi zabt ve derûnunda bulunan iki nefer Tenenti ve iki nefer Kavalyer nâmında sergerdeler ile yüz nefer

◊ 9 Rebî‘ulevvel 1211 = 12 Eylül 1796 Pazartesi.
Maltiz keferesini habl-i esre rabt ve bu sefinede dahi ehl-i İslâm'dan iki nefer zen ve on altı nefer merd tahlîs olunup, takımıyla yine müşârun ileyh hazretleri tarafına irsâl eyledikleri haberi Âsitâne-i sa‘âdet'e ferhat-res-i vürûd ve bâ‘is-i tahsîn ü dürûd olup, Kapudan Paşa dahi ‘avdete me’zûn bulunmuş olmağla, işbu Rebî‘ulevvel'in yedinci İsneyn günü' ‘adûy-ı dînden darb-ı dest-i mücâhidîn ile ahz olunan sefîneleri menkûsü'l-livâ, nazar-gâh-ı hazret-i Tâc-dârî'den imrâr ve Donanma-yi hümâyûn'u dahi mersây-ı Tersâne'ye rabt ile meşkûru'l-hıdme merkezinde  karâr eyledi.
