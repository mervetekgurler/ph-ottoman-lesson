Vukü‘-ı tevcîhât-ı vüzerâ
Hanya Sancağı Mutasarrıfı Ferhâd Paşa dâhil-i silk-i vüzerâ olduğu  günden berü kesîrü'l-cedvâ bir mansıb ile kâm-revâ olmadığından, ıztırâb-ı hâle dûçâr ve Kandiye'nin kendüye ihsân olunması bâbında dest-güşây-ı temennî vü iftikar olup, hâlâ Kandiye Muhâfızı Sadr-ı esbak Hasan Paşa üç sene kadar Kandiye'de ikamet ile kesb-i refâhiyyet edüp, mübâdele-i mansıblarında dahi şurûta muvâfakat bulunmağla, şehr-i mezkûrun on yedinci günü Kandiye, Ferhâd Paşa'ya ve Hanya, Hasan Paşa'ya tevcîh ve Seyyid ‘Osmân Paşa'nın el-yevm mutasarrıf olduğu Niğde Sancağı'nın ekser kazâları Bereketlü Ma‘deni'ne merbût olup, bâkî kalan kazâlar, dâyiresine mütehammil olmadığı zâhir olmağla; Niğde'yi, Mütesellim'i ve İç-il'i, bi'n-nefs kendüsi zabt etmek şartıyla müşârun ileyhe şehr-i mezkûrun yirmi beşinci günü' İç-il Sancağı ber-vech-i ilhâk ‘inâyet ve hakkında icrây-ı lâzime-i şefekat olundu.
