Me‘mûr-şüden-i ‘Ali Efendi ve Nâ’ilî1308 Efendi be-sefâret-i Françe ve Prusya
Devlet-i ‘aliyye tarafından düvel-i Avrupa'ya birer sefîr irsâli mukaddemâ karâr-gîr olduğuna binâ‘en, Âgâh Efendi İngiltere'ye gönderilüp, Kethudâ Kitâbeti'nden ma‘zûl İbrâhîm Efendi Françe'ye ve Penâh Efendi dâmâdı ‘Ali Efendi Prusya'ya tertîb olunup, bu tarafda olan Françe Elçisi sâyir düvele irsâl olunduğu gibi Françe'ye dahi bir sefîr irsâlini câ-be-câ tergıb ve cumhûr tarafından vürûdu tahkik olunan Büyük Elçi'nin vusûlüne ta‘vîk olunmuşidi. Françelü'nün Büyük Elçisi bu esnâda dâhil-i hudûd olduğu haberi vürûd edüp, mâ-lezimesini idâre içün Mihmândâr  ta‘yîn olunmağla, ma‘nen Âsitâne'ye gelmiş gibi olup, binâ‘en-‘alâ-zâlik Prusya'ya1309 tasmîm olunan ‘Ali Efendi, Françe'ye ve ‘Arabacılar Kâtibi bulunan Nâyilî Efendi, Prusya'ya sefr nasb ü ta‘yîn ve hil‘atler ilbâsıyla kâmet-i isti‘dâdları tezyîn olunduğundan gayri, birer mansıb ile terfî‘-i şânları maslahat iktizâsından ‘add olunup, ‘Ali Efendi'ye Rebî‘ulevvel'in yirmi birinci günü^ Baş-muhâsebe ve İbrâhîm Efendi'ye tevcîhâtda zabt etmek üzere Anadolu Muhâsebeciliği tevcîh olunup, birkaç günden sonra Nâyilî Efendi'nin Prusya sefâretinden tekâ‘üsünü sâbıkâ Belgrad Defterdârı  olan ‘Ali Efendi teferrüs edüp, Prusya'ya gitmeğe tâlib ve fi'l-hâl ilbâs-ı hil‘at ile nâyil-i metâlib oldu.
