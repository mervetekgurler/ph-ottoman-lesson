Zikr-i nizâm-ı kuyûdât-ı ba‘zı aklâm
Erbâb-ı mesâlihin ru‘yet-i da‘vâ ve kat‘-ı nizâ‘ u gavgaları zımnında yazılacak ahkâmı şerîfe musahhah buyuruldu-yı ‘âlî ile şer‘ u kanûna mutâbık ve kuyûdât u kavâ‘ide muvâfık olmak ve müdde‘îlerin istid‘âları olan ebâtîl ü tezvîrât ahkâma derc olunmamak lâzım iken, giderek bu nizâm tavrından çıkup, mesâgı olmayan ahvâl, aklâmdan tezâkir ile Mâliyye tarafından verilan evâmir-i şerîfeye idrâc ve hikâyeten bast olunan keyfiyyetin mezâyâsı hükkâm-ı ‘asrın ma‘lûmu olmadığından, o makûle mukaddimât-ı mahkiyyeyi nusûs-ı evâmir-i şerîfeden zann ü hisbân ile hılâf-ı irâde vü fermân harekete ictirâ ve bu sebeble hukûk-ı ‘ibâd ilga ve temvîhât-ı erbâb-ı fesâd icrâ olunageldiği zâhir olmağla, fîmâ-ba‘d aklâmdan verilan tezâkir ve ‘urûz ile tahrîr olunacak evâmir-i şerîfeye Mâliyye tezkirecileri dayimâ nezâret edüp, fermâna idrâcı münâsib olmayan ve kanûn u şurûta uymayan elfâz ve fermân ile musahhah olmayup, mesâgı olmayan müsted‘iyât, kinâyeten ve hikâyeten ahkâm-ı şerîfeye derc olunmayup, şurût-ı mezkûre üzere tahrîrine dikkat ve râbıtâsız yazılan evâmirin battâllarına mürâca‘at ile cerh u ta‘dîl ve tagyîr ü tebdîline bezl-i cehd  ü tâkat etmeleri keyfiyyeti vücûh-ı aklâma iş‘âr ve ‘ale'd-devâm bu vechile hareketleri tenbîh olunup,

' 26 Rebî‘ulâhır 1211 = 29 Ekim 1796 Cumartesi.

'' 29 Rebî‘ulâhır 1211 = 1 Kasım 1796 Salı.
hılâfı vaz‘ u hareketden tahzîr ü inzâr olunmaları bâbında Defterdâr Efendi'ye hıtâben mü’ekked emr-i ‘âlî ısdâr olundu.
Ve memâlik-i Pâdişâhî'de mütemekkin olan  fukarâ ve re‘âyânın refâh-ı hâl ve ârâmiş-i bâlleri mültezem ve tesallut-ı cebâbire vü zalemeden vikayeleri emr-i ehemm iken Vâlî ve Mütesellim ve Voyvoda'ya hıtâb ile ısdâr-ı fermân olundukda, cüz‘iyyet ü külliyyet-i mâddeye bakmayarak ta‘yîn-i mübâşir ve ma‘iyyetine vâfir atlu koşup, müsâfir şeklinde yollarda fukarâyı rencîde-hâtır eylediklerinden fazla, me‘mûr oldukları mahalle vardıklarında müdde‘î ve müdde‘â-‘aleyhde mevcûd ne ise gasb1315 ve kazıyyede medhali olmayanların emvâlini dahi nehb eyledikleri, derece-i tahkıka resîde olmağla, fîmâ-ba‘d vüzerâ ve Mîr-i mîrân ve Mütesellim ve Voyvoda ve Bostâncı-başı'ya fermânda sarâhaten hıtâb yazılmadıkça, sâdır olan evâmire hıtâb yazılmamak husûsu, Dîvân-ı hümâyûn Beylikçisi ve Mümeyyiz ve Kîsedâr'a tenbîh ve kaleme kayd olunup, Mâliyye tarafından dahi ‘ilm ü haber verilmek üzere Re‘îsülküttâb Efendi'ye hıtâben emr-i ‘âlî şeref-sudûr oldu.
Ve erbâb-ı maslahatın şer‘-i şerîf ve kanûn-i münîf üzere metâlibleri ru‘yet olunagelüp, Umûr-ı Dîvâniyye ve Baş-muhâsebe ve Haremeyn ve Mevkûfât ve Mâliyye'ye dâyir kavânîn ve şurût öteden berü mazbût iken, li-maslahatin hılâf-ı ‘âde bir takrîb tanzîm olunmuş mâddeleri erbâb-ı hiyel tervîc-i mefsedet içün emsâl tutarak ‘arz ve ‘arz-ı hâl takdîmiyle emsâl kaydına mürâca‘at ve kaleminden ihrâc ve bu der-kenârı vesîle-i ta‘cîz edüp, şefî‘-i mücbir tedârüküyle  su‘âl ü cevâbı teksîr ve evliyây-ı umûru işgal ü tagrîr etmeleriyle, bundan böyle o makûle evrâkda pençe ve sahh olmadıkça ve defterdârlar kîsedârlara şifâhen tenbîh etmedikçe, emsâl ve sâbık kayıdları der-kenâr olunmamak üzere Baş-muhâsebe'ye kayd ve iktizâ eden aklâma ‘ilm ü haberleri verilüp, kîsedârlara muhkem tenbîh olunmak ve Memâlik-i mahrûse-i Şâhâne'de vâki‘ ze‘âmet ve tîmâr ve mukata‘ât  ve evkafın hîn-i tahrîrde bi'l-cümle hâsılâtı Muharrir kalemiyle1316 muharrer ve lede'l-hâce vukû‘ bulan nizâ‘, Defter-i Hâkanî ve kanûn-i Cihân-bânî'ye mürâca‘atla fasl olunmak sâbit ü mukarrer olduğundan gayri, şer‘ ve kanûna mutâbık da‘vây-ı erâzî ve mezâri‘ât ve buna müteferri‘ olan münâza‘ât dahi, Dîvân Kalemi'nde mahfûz kuyûdâta nazar ile kat‘ u hasm olunmak bir emr-i mu‘teber iken, ba‘zı mukata‘ât ve ze‘âmet ve tîmâr mutasarrıfları ve evkaf mütevellîleri arasında erâzîye dâyir olup, zâhirde kanûna şebîh ve tahtında niçe fesâd muzmer olan nizâ‘ vukû‘uyla mütehâlifü1'l-mazmûn evâmir verilerek kuyûdât muhtell ve fark u temyîz müşevveş ü mühmel olduğu zâhir ve o makûle der-kenârlara imrâr-ı nazar olunup, menşe‘-i fesâd ne idüği mülâhaza olundukda, Defter-hâne'ye bi'l-mürâca‘a Dîvân-ı hümâyûn'dan yazılacak evâmir bilâ-mürâca‘at ba‘zan Ağa mektûbu ve mütevellîler ‘arzı ile Haremeyn ve Mâliyye'den tahrîr ve ba‘zan erâzî-yi kurâda hılâf-ı kânûn hudûd ta‘yîni ile bi'l-itmâ‘ mehâkimden alınan hücec ü senedâtın Defter-i Hâkânî'ye sebti ile aklâm-ı sâyireye ‘ilm ü haberleri neşr olunup, hüccetleri kânûna tatbîk ile birer takrîb  Dîvân'dan fermân ahz eylediklerinden, kuyûdâtı ifsâd ve kânûnu tagyîr eyledikleri muhakkaku's-sübût olmağla, bundan böyle Defter-i Hâkânî'ye muvâfık olmayup, ihtilâl kuyûdu ve ibtâl hakkı mûcib olan hücec ü i‘lâmât ve kavâyim-i Haremeyn'den mektûb ve nâzırların ‘arzlarıyla Defter-hâne-i ‘âmire'ye ve Haremeyn ve sâyir aklâma kayd olunmamak ve Dîvân-ı hümâyûn'dan yazılacak evâmir âhar kalemde yazılmamak ve erâzî nizâ‘ına dâyir mugâyir kânûn istihsâl olunan müzevvir hüccet ü i‘lâm, kânûna tevfîk ile mûcebince Dîvân'dan emir verilmemek ve Baş-muhâsebe ve Defter-hâne'ye kaydı iktizâ eden nezir hücceti  ihticâca salâhiyyeti mütehakkak ve sakı, sebke muvâfık vakıf hüccetinden mâ‘adâ, mevâdd-ı mezkûreye dâyir bir şey‘1317 aklâma kayd olunmayup, bir takrîb fermân dahi ısdâr etdirilür ise, Kalem'den derhâl redd ile cevâb verilmek ve ihtilâli müstelzim olmayup, kaydı muktezî mevâdd, sarâhaten beyâz üzerine fermân sudûr etmedikce, kayd olunmamak bâbında şeref-yâfte-i sudûr olan hatt-ı hümâyûn mûcebince işbu nizâm ilâ-mâ-şâ‘allah düstûru'l-‘amel tutulup, hılâfı üzere hareket edenlere siyâset esâs-ı nizâmdan olmağla, nizâm-ı mezkûrun Baş-muhâsebe ve Haremeyn Muhâsebesi ve Mukâta‘ası ve Mâliyye ve Dîvân ve sâyir iktizâ edenlere ‘ilm ü haberleri verilüp, aklâm kîsedârlarına mü‘ekked tenbîh olunmak bâbında Defterdâr Efendi'ye hıtâben emr-i ‘âlî şeref-sudûr oldu.
