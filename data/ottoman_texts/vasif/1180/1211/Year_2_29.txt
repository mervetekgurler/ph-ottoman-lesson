Nizâm-ı kahve
el-Hâletü hâzihî halkın isti‘mâline münhemik oldukları kahvenin esvâkda bey‘ olunanı, kahve tabî‘atında olan ba‘zı hubûbât ile muhtelit ve bu keyfiyyet ümenânın irtikâb ve ruhsatına mürtebit olduğu tahkik olunup, zikr olunan fesâdın defiyle fîmâ-ba‘d sırf ve gayr-i memzûc  kahve satılmasının sebebleri istihsâl ve bir râbıta tahtına idhâl olunması lâzime-i hâlden olduğuna binâ‘en, ba‘zı erbâb-ı vukuf ile ba‘de'l-müzâkere nizâmı, Îrâd-ı Cedîd Defterdârı Reşîd Mustafa Efendi'ye ihâle olundukda, evvel  emirde
Tahmîs'de olan fesâd ve Masraf ve Îrâd Emîni'nden su’âl olunup, iki yüz sekiz senesinde ◊ elli altı kîseye iltizâm eyleyüp ve o mikdâra mütehammil olmadığından keff-i yed ve dokuz senesi^ kendüye emâneten ihâle olundukda, kıllet-i kahve sebebi ile ‘attâr ve döğücüler1326, kahveye ba‘zı hubûbât mezciyle masraflarını idâre ve ba‘dehû kahve vefret üzere gelmeğe başlayup, kâra i‘tiyâd eylediklerinden, mezci ‘adem-i terk ve bu sebeble sene-i mezkûre hâsılâtı on yedi bin dokuz yüz guruşa bâliğ olup, mesârıf-ı Tahmîs fürû-nihâde olundukda, dört bin dokuz yüz yirmi üç guruş fâyiz kalup, mâl-i mukata‘aya vefâ eylemediğinden, döğücü ve kahvecilerden şehriyye ve cerâyim nâmıyla bir senede on bin iki yüz altmış beş guruş ahz ve Îrâd-ı Cedîd Defteri'ne kayd ve gayr ez-mesârıf beş bin yedi yüz altmış dokuz guruş fâyiz Darb-hâne'ye teslîm eylediğini takrîr etmekle, husûs-ı mezkûr Gümrük Emîni ve sâyir erbâb-ı ıttılâ‘ ile tekrâr müzâkere olundukda, Tahmîs emînlerinin ruhsatı olmadıkça, Tahmîs'de kahveye habbe-i vâhide mezc olunmayacağı her ne kadar muhakkak ise dahi, Tahmîs Emâneti kimseye ilzâm olunmayup, mu‘tedil mâhiyye ile bir müstakim âdemin idâresine ta‘lîk olunmak ve kahveye nezâret eden dört nefer kimesneler, sâbıkı üzere kahve ashâbı ve ‘attârlar intihâbıyla ta‘yîn olunup, Tahmîs Emîni tarafından dahl olunmamak ve hademe-i Tahmîs'den Mart'da alınan beş yüz guruş ve döğücü naklinde harc nâmıyla alınan on bir guruş  ve hademeden alınan cerâyim ve şehriyye bundan böyle alınmayup, fekat mu‘tâd üzere kavuruculardan ayda otuz guruş ve biri fevt oldukda yerine geçenden1327 iki yüz elli ve üç yüz guruş harc alınup, bunlardan biri sıladan gelüp, Tahmîs'e duhûlünde, elli guruş Tahmîs'e ve beş guruş bekçi ile çıraklara harc ve bir nefer döğücü sıladan gelüp, Tahmîs'e girdikde, on bir guruş Tahmîs'e ve iki guruş bekçi ile çıraklara harc alınup, bunlardan gayri Tahmîs hademesinden bir şey alınmamak ve Döğücüler Hânı'nda hubûbât kavurmasiyçün mevcûd elek ve dibek bi'l-külliyye men‘ ve nehâran kavrulan kahve hânlara gitmeyüp, kadîmden olduğu gibi Tahmîs'de emâneten hıfz olunup, ‘ale's-seher sahk olundukdan sonra, ashâbına teslîm olunmak ve döğücüler, kenâr ‘attârlarına tevzî‘ içün zenbîl ile kol kol1328 kahve götürmeyüp, hammâllar götürüp tevzî‘ eylemek ve kahvelerin kavrulmasiyçün gürgen hatabı alınmayup, kadîmi gibi mîşe alınmak ve furûn ve tâbe ve sâyir şeylerin ta‘mîrini bilâ-imhâl Tahmîs emînleri göreler.
Ve masraf çok ve îrâd az1329 olduğundan, el-yevm beher kıyyeden alınagelan dört akça mîrî üzerine iki akça dahi zamm ile altı akçaya iblâğ olunmak ve her bir vakıyyede kavurucuların aldıkları üç akçanın kifâyetine nazaran ‘alâ hâlihî ibkâ olunmak ve döğücülerin bir vakıyyeden aldıkları altı akça mikdâr-ı kifâyeden dûn olmağla, dört akça zammıyla on akçaya iblâğ olunmak husûsları nizâm bulup, Tahmîs derûnunda olan ebvâb-ı hiyel sedd olunduğu ve kenâr yerlerde olan ‘attârlar meshûk kahveyi alup, hubûbât-ı1330 sâyire  mezciyle bey‘ hîlesi hâricde kalup, Tahmîs emînleri şehriyye ile bir Kolçu ta‘yîn ve bu mel‘aneti ‘âdet edenleri ahz ve Bâb-ı ‘âlî'ye inhâ ve tertîb-i cezâ ile te‘dîbleri icrâ olunmak ve ‘amele-i Tahmîs dahi müte‘ahhid  oldukları vech üzere hılâf-ı irâde vaz‘ u hareketden ictinâb edüp, mugâyir-i te‘ahhüd fesâdları zuhûrunda cezâları tertîb olunmak ve bu iki fırkanın hîlelerine lâ-mahâle Mısır tüccârı ve ‘attârları vâkıf olacağları bedîhî olmağla, ketm ü sükût mu‘âmelâtı hiss olunduğu hâlde anlar dahi mu‘âhaze olunmak, hulâsa kahveye habbe-i vâhide halt olunmamak üzere ‘amele ve Mısır Çarşusu tüccârı ve kethudâları müte‘ahhid olmalarıyla, fesâda ruhsat içün Tahmîs Emîni tarafından alınan şehriyye ve cerâyim külliyyen ref‘ olunmak üzere efendi-yi mûmâ ileyh takrîr edüp, ‘atebe-i ‘ulyây-ı Mülûkâne'ye ‘arz olundukda, te‘ahhüdleri üzere fîmâ-ba‘d Tahmîs'e kahveden gayri1331 bir şey‘1332 girmeyüp, cesâret-i mezc ile rızâya mugayir hareket edenler te’dîb olunup, her hâlde
‘ibâdullahın refâhına dikkat olunmak bâbında hatt-ı hümâyûn şeref-rîz-i1333 sudûr olmağla, nizâm-ı mezkûr ilâ-mâ-şâ‘allah düstûru'l-‘amel1334 tutulmak içün Baş-muhâsebe'ye kayd ve Tahmîs Emîni ve ‘Attarlar Kethudâsı yedlerine başka başka evâmir-i ‘aliyye i‘tâ olundu.
