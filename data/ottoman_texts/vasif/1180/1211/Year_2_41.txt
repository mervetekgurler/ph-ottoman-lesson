Zikr-i nizâm-ı hücec ü i‘lâmât
Erbâb-ı hiref ve esnâf ve mütevelliyân-ı evkaf tervîc-i mefsedetleri zımnında müfettişlerden mazmûnu mûcib zarar u i‘tisâf olan hücec ü i‘lâmât ahz ve aklâma kayd ve mûcebince emr-i ‘âlî alup, ızrâr-ı ‘Amr u Zeyd eyledikleri mütehakkıku'l-vukü‘ olduğuna binâ‘en, ba‘de-ezîn Sadrıa‘zam ve Şeyhulislâm ve Dâru's-sa‘âde  Ağası hazerâtının ve sâyirlerinin taht-ı nezâretlerinde ve nezâretsiz evkafa dâyir İstanbul Kadısı ve Haremeyn ve Evkaf müfettişleri ve taşrada olan vekîlleri yollu yolsuz sened olacak ve lede'l-hâce kaydına mürâca‘at ile tahsîl-i garaz1342 u merâma vesîle olacak i‘lâmât  ü hücec verildikde, Nâzır ve Mütevellî ve sâyirlerin inhâlarıyla Haremeyn Muhâsebesi'ne ve aklâm-ı sâyireye kayd olunmayup, aklâma kaydı murâd olunan senedât evvelâ Bâb-ı ‘âlî'ye takdîm ve lede'l-mutâla‘a mazmûnları vâreste-i hasâret ü tagrîm olduğu tahkik olundukdan sonra, fermân-ı ‘âlî ısdâr olunup, iki pençe ve sahh olmadıkça aklâma kayd olunmamak ve esnâfın evkafa dâhil ve gayr-i dâhil gedik ve umûr-ı sâyirelerine dâyir İstanbul mehâkiminden aldıkları senedât dahi evvelâ Bâb-ı ‘âlî'ye takdîm olunup, mahzûrdan sâlim olduğu ma‘lûm oldukdan sonra, kezâlik iki pençe ve iki sahh olmadıkça aklâma kayd ve muktezâsı icrâ olunmamak ve iktizâ etmedikçe tuğralı emir verilmamek üzere nizâma rabtı, mübârek Rikâb-ı hümâyûn'a telhîs olundukda, tanzîmine irâde-i hümâyûn te‘alluk edüp, nizâm-ı mezkûr ‘ale'd-devâm mer‘î olmak içün Haremeyn Muhâsebesi'ne kayd ve iktizâ eden aklâm ve hükkâma ‘ilm ü haberleri verildi.
