Nüzûl-i kalyon-ı kebîr ve şehtiyye ve fırkateyn ve korvet der-yek-rûz
İkdâm ü himmet-i Pâdişâh-ı îskender-haslet ile sâha-i Tersâne'de altmış altı zirâ‘ bir kıt‘a üç enbârlı ve elli üç buçuk zirâ‘ bir kıt‘a firkateyn ve otuz dört zirâ‘ bir kıt‘a şehtiyye ve bir kıt‘a korvet sefinesi inşâsına tevârîh-i muhtelife ile bed‘ ü mübâşeret ve süfün-i mezkûre itmâm olunduğu ma‘rûz-ı Rikâb-ı Pâdişâh-ı husrev-himmet kılınmışidi. İşbu Şa‘bânü'l-mu‘azzamın yirmi dördüncü Salı günü' Sadrıa‘zam ve Şeyhülislâm hazerâtı ve huzûru mu‘tâd olan sâyir ricâl, ‘ale's-seher Tersâne'ye ‘azîmet ile kudûm-i meymenet-eser-i Şâhâne'ye ta‘lîk-ı nazar ve o hılâlde zevrakçe-i Şehriyâr-ı İskender-siyer misâl-i hılâl-i felek, ahzar-ı etrâf u eknâfa pertev-pâş-ı zîb ü ferr oldukda, erbâb-ı istikbâl ber-vech-i isti‘câl furza-i Tersâne'ye varup, Pâdişâh-ı deryâ-nevâl cümlesini iltifât-ı Mülûkâne ile hâyiz-i rehîne-i âmâl  buyurdukdan sonra, Kalyon-ı hümâyûn'larında âmâde kılınan mevkı‘a  pâ-nihâde-i şevket ü ikbâl oldular.
Hulûl-i vakt-i muhtâr ile süfün-i mezkûreye vâhiden-ba‘de-vâhidin küşâd verilüp, fazlı Rabb-i celîl ile ber-vech-i teshîl cümlesi rûy-i deryâya tenzîl olunup, du‘â vü te‘mîn1343 ve zebh-i karâbîn ‘akabinde Sadrıa‘zam ve Şeyhulislâm ve Kapudan Paşa hazerâtına kürkler ilbâs olunup, huzûr-ı hümâyûnda Tersâne emînlerine müşârun ileyhim hazerâtıyla kürk ilbâsı mu‘tâd değil iken, taltîfen Tersâne Emîni bulunan Mehmed Râşid Efendi bu ni‘met-i celîle ile mugtenem ve huzûr-ı Pâdişâhî'de Kapudan Paşa'dan sonra telebbüs-i ferve ile mükerrem olduğundan gayri, otuz bin guruş ‘atıyye ile ser-i iftihârı müvâzî-yi felek-i mu‘azzam kılındı.
Devlet-i ‘aliyye'de sefâyin inşâsı zuhûrundan berü dört kıt‘a sefînenin akreb-i eyyâmda hıtâmı ve deryâya nüzûl ü ilmâmı mesmû‘ u meşhûd olmayup, mahzâ Pâdişâh-ı Dârâ-derbân hazretlerinin semere-i himmet ü ikdâmları olduğu bî-reyb ü gümândır.
