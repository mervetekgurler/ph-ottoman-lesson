Men‘-i vezâyif-i muhdese
“Müstegallâtı kurâ ve mezâri‘ olan evkafdan cihet ihdâsı câyizdir” mes’elesine teşebbüs ile ba‘zı evkafda tama‘an vezâyif tertîb ve ol bâbda nâzırlar ‘arz ve evkaf müfettişleri hüccet ü i‘lâm i‘tâsıyla aklâma kayd olunarak, hılâf-ı şurût-ı vakfiyye niçe cihât ihdâs  olunduğundan başka, ‘imâreti olan evkafda mütevellîler tarafdârlarına tezkireler ile müceddeden fodula ta‘yîn edüp, vakfın masrafını müzdâd ve nass-ı Şâri‘
*
hükmünde olan şart-ı vâkıfı berbâd etmeleriyle1345, ba‘de-ezîn Sadrıa‘zam ve Şeyhülislâm ve Dâru's-sa‘âde Ağası hazerâtı ve Bâbü's-sa‘âde ve Serây-ı hümâyûn ağaları ve İstanbul Kadısı  ve Bostâncı-başı nezâretlerinde ve Âsitâne ve taşrada vâki‘ sâyir nezâretlerde ve nezâretli ve nezâretsiz Âsitâne'de ve taşrada kebîr ü sagır cemî‘ evkaf-ı şerîfede hılâf-ı şart-ı vâkıf ve bilâ-hatt-ı hümâyûn muhdes vakfiye ihdâs olunmamak ve ihdâsı muktezî oldukda, yalnız fermân-ı ‘âlî ve Nâzır ‘arzı ve işâret-i ‘aliyye ve müfettişler taraflarından ve sâyir mehâkimden ber-vech-i muharrer “Müstegallâtdan ihdâs-ı cihât câyizdir” deyerek verilan hüccet ü i‘lâm ile tanzîm olunmayup, o makûle senedât aklâma vardıkda, kaleminden ‘adem-i kabûl ile hatt-ı hümâyûna mevkûf olduğu ibrâz olunan sened me’âli ile der-kenâr olunmak ve bilâ-hatt-ı hümâyûn bâlâsına musahhah fermân yazılmış ‘arz ve işâret ve i‘lâm ü hüccetle kaleminden muhdes vazîfe tezkiresi verilmek lâzım gelürse, kalemin hâcesi mu‘âhaze1346 ve Kîsedâr ve hulefâsının elleri kat‘ıyla sâyire ‘ibret kılınmak ve ‘imâreti olan evkafda müceddeden Mütevellî tezkiresi ve fermân ve Nâzır ‘arzı ve işâret ve sâyir vechile müceddeden fodula tertîb olunmamak ve cemî‘ evkaf-ı şerîfede muhdes vazîfe ve fodula istid‘âsıyla, Bâb-ı ‘âlî'ye ‘arz u işâret ve yâhûd ‘arz-ı hâl takdîm ve sehven ve ‘amden bâ-fermân i‘lâma havâle olundukda,  memnû‘iyyeti ve hatt-ı hümâyûna muhtâc idüği tahrîr ve sâhibine redd olunmak ve bu sûret-i hasene evkafın ‘imârına sebeb olacağı mübârek Rikâb-ı kâm-yâb'a ‘arz olundukda, takrîr mûcebince ‘amel olunmak bâbında mufassal hatt-ı hümâyûn-ı mevhibet-makrûn şeref-rîz-i sudûr olmağla, hatt-ı hümâyûn ve sûret-i nizâm Baş-muhâsebe'ye kayd olunup, sâyir aklâm ve nüzarâ‘-i evkaf ve müfettişîn ve mehâkim-i Bilâd-ı selâse ve Rûznâmçe-i Askerî ve sâyir lâzım gelan mahallere ‘ilm ü haberleri i‘tâ ve Memâlik-i mahrûse'nin cemî‘ mehâkimine kayd olunmak içün  Anadolu ve Rumeli'nin üçer kollarına evâmir-i şerîfe isrâ olundu.
