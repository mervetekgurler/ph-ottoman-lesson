Vefât-ı Doğramacı-zâde ‘Abdullah Efendi Kethudây-ı esbak
Mûmâ ileyh bu esnâda ba‘zı esbâb ile hasta ve evâsıt-ı Muharrem'de^4 câm-ı hayâtı seng-i ecel ile şikeste olup, Üsküdar'da defîn-i zîr-i türâb ve muntazır-ı rûz-i Hisâb oldu.
Mûmâ ileyh elli târihinde^ tengnây-ı ‘ademden füshat-serây-ı vücûda gelüp, altmış dört târîhinde Kethudâ Kalemi'ne müdâvemet ve Hayrî Efendi merhûmdan sonra Baş-halîfelik ile kesb-i rif'at edüp,  sefer-i esbakda zümre-i Hâcegân'a lâhık ve ba‘dehû Âsitâne'de Kethudâ Kitâbeti'yle akrânını sâbık olmuşidi. Birkaç defa ‘azl ü nasb ile hıdmet-i mezkûrede kıyâm ve Hasan Efendi'nin Kethudâlığı'nda dahi Kitâbet'de bulunup, tahte'l-kahr istihdâmından ve her lahza vuku‘ bulan sebb ü düşnâmından ‘âciz olup, âhır-ı kâr Serdâr-ı ekrem bulunan Yûsuf Paşa'nın Hazînedârı'nı püşt ü penâh ittihâzıyla ‘arz-ı mâ-cerâ ve hâdim ü mahdûma nakden ve nes’eten nisâr-ı nakd-i evfâ edüp, “er-Rişâ’u rişâ’u'l-hâce”1292 mefhûmu üzere Kitâbet'den taferât-ı nizâmiyye ile Kethudâlık gibi bir mesned-i refî‘i muhtelis ve küberây-ı tarîkı fart-ı hayret ile nûmîd ü âyis etmişidi. Mûmâ ileyhin evzâ‘-ı şütür-gürbesine Sadrıa‘zam hazretleri ıttılâ‘ ve Edirne'ye vusûlünde o mansıb-ı celîli  intizâ‘ ile Rûhî Süleymân Ağa'ya îdâ‘ eyleyüp, cem‘-i zahîre ‘unvânıyla Sâhib-i tercemeyi ordudan teb‘îd ve kulûb-ı nâsda olan harâret-i gayreti tebrîd etmişidi. Ba‘dehû orduya celb ile münâvebe menâsıbında müstahdem ve Âsitâne'ye geldikde, bir-iki def‘a Nişâncılık ile mükerrem olup, encâm-ı kâr cihân-ı kâr ü bârından dest-keşîde ve târîh-i merkumda ‘alkam-i mevti çeşîde oldu.
Mûmâ ileyh evzâ‘-ı dâd ü sitede vâkıf ve mûyu revgandan çekmek san‘atına ‘ârif, hilye-i hüner ü kemâlden sâde ve dünyây-ı denîye şîfte vü dil-dâde idi.
