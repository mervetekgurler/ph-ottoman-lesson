Vak‘a-i İzmir
Nemçe tarafından cânbâzlık san‘atıyla Âsitâne'ye gelüp, ba‘dehû İzmir tarafına revân olan birkaç nefer Efrenç cânbâzları İzmir'de dahi cerr-i menfa‘at sevdâsıyla ecnâs-ı muhtelifeden müctema‘ mahlûk miyânında icrây-ı san‘at eylediklerinde, Venedik'e tâbi‘ Zantalu'dan birkaç kâfir haddini tecâvüz ile bî-edebâne harekete mütecâsir olduklarından, yasakçıların biri darb-ı ‘âsâ ile birini tehdîd ve kefereden yirmi nefer fi'l-hâl cem‘ olup, Yasakçı'yı darb-ı şedîd ile katl ve fitne tevlîd etmeleriyle, İzmir ehâlîsi tarafından katil taleb olundukda, vermekde muhâlefet ve giderek muhâvereleri mü‘eddî-yi husûmet olup, tarefeynden vâfir nüfûs zâyi‘ ve o aralıkda şehrin içinde ihrâk vâki‘ olup, vâfir emvâl ü eşyâ magsûb-i eyâdî-yi eşkıyâ olduğu haberleri bâ-mahzar u i‘lâm inhâ olunmağla, fitneyi teskîn zımnında asker-i vâfî  ile Aydın Muhassılı Kara ‘Osmân-zâde ta‘yîn ve Dergâh-ı ‘âlî kapucu-başılarından ‘Abdullah Bey ve Ocağ-ı ‘âmire tarafından bi'l-fi‘l Zağarcı-başı el-Hâc Mehmed Ağa Mübâşir nasb olunup, harc-ı râhları dahi bu tarafda verilüp, maslahatları tehvîn ve yedlerine verilan emr-i ‘âlîde Yasakçı'nın katili Venedik Konsolosu'ndan ahz ve cezâsı tertîb ve İslâm ve re‘âyânın emvâlini gasb edenler buldurulup istirdâd ve ashâbına teslîm ve muharrik-i fesâd kimler ise lede't-tahkık zâbitleri ma‘rifetleriyle takyîd ü tevsîk ve bu tarafa ‘arz olunup, ne vechile irâde te‘alluk ederse o vechile icrây-ı mâ-yelîk olunmak ve emvâl-i magsûbe ile maznûn olup, vak‘adan sonra Yeni-kal‘a'dan murûrları tecvîz olunmayan sefineler İzmir Lîmânı'nda tevkif ve celiyye-i hâl tekşîf  olunup, emvâl-i magsûbe bulunduğu hâlde ashâbına istirdâd ü edâ ve müste‘men tâyifesinin dahi gasb olunmuş şeyleri var ise derhâl hârice ihrâc u i‘tâ ve fîmâ-ba‘d o tarafda nizâ‘ vukü‘ bulmamak esbâbını tedârük ü istihsâl ile nizâm-ı beldeye ikdâm olunmak tenbîhâtı tavsiye vü ifhâm olundu.
