Tetimme
Venediklü'ye tâbi‘ Hırvat tâyifesi Der-sa‘âdet'de ve İzmir ve sâyir iskelelerde fitne vü fesâddan hâlî olmayup, fesâdlarını def‘ ve fezâhatlerini men‘ lâzime-i umûr-ı mülkiyyeden olduğuna binâ‘en, tâyife-i mezkûreden İzmir ve sâyir mahallerde mukaddemâ tevattun u te’ehhül ile temekkün edüp, olduğu memleket halkı gibi kâr u kisble meşgûl olan eşhâsdan kabûl-i ra‘iyyet edenlerin mâ‘adâsı tard u def‘ ve tekrâr ‘avdete cesâret ederi olursa sârik menzilinde ahz ve zindâna vaz‘ olunmak  ve Venedik sefâyini ile gelanler müsellah gezmeyüp, bilâ-mûcib sefîneden çıkmamak ve nizâ‘ ve âhar töhmet ile ahz olundukda, Venediklü olduklarına ‘adem-i i‘tibâr ile düvel-i sâyirede cârî olduğu vech üzere habs ü te‘dîb olunmak ve mesfûrlardan müte‘ehhil olmayanlar kabûl-i ra‘iyyet ederlerse i‘tibâr olunmamak ve Rûsiyyelü'den tevattun etmiş olup, umûr-ı lâzime ru‘yeti ve yâhûd ticâret maslahatı içün Memâlik-i mahrûse iskelelerine vürûd edenler, konsoloslarında mevcûd mümzâ defterden hâric iseler kat‘â tesahhub olunmamak ve Ak-deniz'de geşt ü güzâr eden Rûsiyye sefâyininin ba‘zan mellâhları o makule eşhâsdan oldukları ma‘lûm olmağla, mücerred Rûsiyyelü sefinelerinde gemicilik etmeleri münâsebeti ile Rûsiyyelü ‘add olunmayup, ücret ile tutulmuş hademe gibi yine Venediklü i‘tibâr olunup, Rûsiyyelü tarafından istıshâb olunmamak üzere Âsitâne'de mukim elçilerine ferâde ferâde birer şukka tahrîriyle irâde-i devlet ifâde olundu. 
