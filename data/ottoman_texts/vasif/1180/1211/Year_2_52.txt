Vukü‘-ı tevcîhât
İşbu Şevvâlü'l-mükerremin dördüncü Sebt günü^ tevcîhât vukü‘ bulup, ricâl-i Bâb ‘umûmen ibka ile ıtrâb olunup, Baş-defterdâr ve Şıkkeyn, mukarrer ile karîru'l-‘ayn ve Nişâncılık, Moralı ‘Osmân Efendi'ye ve Defter Emâneti, Seyyid Mehmed Efendi'ye ve Rûznâmçe, Sultân Kethudâsı İbrâhîm Efendi'ye ve Baş-muhâsebe, bu Fakir'e tevcîh ü ‘inâyet ve bâkı menâsıb ricâl-i devlet ve hademe-i Saltanat'a münâsibi üzere ibka ve tevcîh olunduğundan başka, ba‘zıları ‘atâyây-ı hümâyûn ile mutayyeb ü memnûn oldular.
Yevm-i merkümda vüzerây-ı ‘izâm tevcîhâtı dahi vukü‘ bulup, Bosna Eyâleti, Selânik Mutasarrıfı Silahdâr Mustafa Paşa'ya  ve Selânik Sancağı, Hotin Muhâfızı Vezîr Ebûbekir Paşa'ya; Karaman Eyâleti, Bekmezci Mehmed Paşa'ya ve Karahisâr-ı sâhib Sancağı, Turunc-zâde Süleyman Paşa'ya; Adana Eyâleti, İsmâ‘îl Kal‘ası muhâfazası şartıyla Kara Mehmed Paşa'ya; Mar‘aş Eyâleti, Ahıshalı Şerîf Paşa'ya; Rakka Eyâleti, Hotin muhâfazası şartıyla Hüsâmeddîn Paşa'ya; İç-il Sancağı, Mîr-i mîrân'dan Dervîş Hasan Paşa'ya tevcîh olunup, bu hılâlde Van Muhâfızı Ahmed Paşa'nın vefâtı haberi vürûd edüp, pederinin düyûnunu edâ etmek şartıyla oğlu Mehmed Bey Mîr-i mîrânlık ile Van Muhâfızı nasb olunup, Köstendil Sancağı dahi, Tâhir Paşa isti‘fâsından Kili Muhâfızı Ahmed Paşa'ya tefvîz ve Faş Muhâfızı İbrâhîm Paşa, Faş Kal‘ası muhâfazasına muktedir olmayup ‘azl ve o havâlî ile münâsebet-i tâmmı olup, Burusa'da mukim Bîcân-zâde ‘Ali Paşa'ya Vezâret'i ibkasıyla Göniye Sancağı verilüp, Faş muhâfazasına tahrîz olundu.
