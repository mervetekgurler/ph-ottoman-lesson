‘Azl ü nasb-ı Vâlî-yi Rumeli ve me‘mûriyyet-i Vâlî-yi Anadolu Vezîr es-Seyyid ‘Ali Paşa1347 be-def‘-i eşkıyây-ı dağluyân
Rumeli Eyâleti tevcîhiyle  bundan akdem dağlı eşkıyâsına ve Rumeli nizâmına bi'l-istiklâl me‘mûr olan Vezîr Hakkı Mehmed Paşa ma‘lûm-ı erbâb-ı nasafet olduğu vech üzere maslahata mübâşeret ve serserî geşt ü güzâr edenleri murûr tezkireleriyle zabt ve me‘âbir ü mesâliki sedd ü bend eyleyüp, barut bulunan mahalleri dahi râbıta-i haseneye rabt ile mecâmi‘-i eşkıyâya velvele-endâz-ı heybet ü saht olmuşidi.
Sülova ve Tırnova semtlerinde ba‘zı eşkıyâ zuhûr eylemesi, ‘adem-i idâre-i me‘mûriyyetine haml olunarak, muhâlifleri ihtilâs-ı fursat-ı güftâr ve lüzûm-i ‘azlini iş‘âr eylediklerine binâ‘en, müşârun ileyh Haleb Eyâleti'ne nakl ve Rumeli Eyâleti'ne, Belgrad Muhâfızı Vezîr Mustafa Paşa vasl olunup, müşârun ileyh bir koldan ve Anadolu Vâlîsi Vezîr ‘Ali Paşa dahi başında olan mecmû‘1348 askeriyle Haydar-paşa Sahrâsı'na gelüp, levâzımını ru‘yet ve tekmîl-i maslahat ‘akabinde Rumeli tarafına tahrîk-i râyet ve ol dahi bir koldan îfây-ı me‘mûriyyet eylemek ve Silistre Vâlîsi Vezîr Gürcü ‘Osmân Paşa, Niğbolu cânibinden hareket etmek, hâsılı üç koldan şiddet-i şekîme ile meşhûr üç Vezîr istîsâl-i eşkıyâya me‘mûr oldular.
