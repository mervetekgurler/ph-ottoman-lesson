Zikr-i hatm-i Tefsîr-i Beyzâvî der-Câmi‘-i Süleymâniyye
Mekke-i mükerreme Pâyesi olan Çineli Ahmed Efendi birkaç seneden berü Süleymâniyye Câmi‘-i şerîf'inde Kadî Beyzâvî Tefsîri'ni ikrâ ile i‘tiyâd ve bu hılâlde tefsîrin gayete vusûlü şöhret bulup, du‘âda bulunup, kesb-i feyz etmek irâdesiyle bir meclis-i hâfil tertîb ü i‘dâd etmişidi. Yevm-i mezkûrda üç binden ziyâde tâlibân ders ü ifâde, câmi‘-i şerîfde cem‘ ü îstâde oldukları hâlde, Sadrıa‘zam ve Kapudan Paşa hazerâtı dahi hey‘et-i mütenekkirâne  ile o meclis-i akdesde bulunup, Tefsîr-i şerîf hatmine mübâşeret ‘akabinde rûh-ı cüsmân-i ‘âlem, sebeb-i ârâmiş-i nev‘-i benî-âdem, Pâdişâh-ı garb u şark, fârık-ı miyân-ı bâtıl u hakk hazretlerinin devâm-ı ‘ömr ü şevketleri du‘âlarıyla o meclis-i hatîr tezyîn ve sadây-ı âmîn-i cemâ‘at ile tâs-ı kubbe-i câmi‘-i şerîf pür-tanîn kılınup, efendi-yi mûmâ ileyh birkaç seneden berü dersine  müdâvemetle tahsîl-i ‘ulûm edenlerin on dört neferine o meclisde izin-nâme i‘tâ ve meclis intihâ bulacağı esnâda Sadrıa‘zam hazretleri tarafından bol yenlü bir sevb-i semmûr efendi-yi mûmâ ileyhe iksâ ve şem‘-i cem‘i olan talebeye dahi bezl-i denânîr evfâ kılındı.
