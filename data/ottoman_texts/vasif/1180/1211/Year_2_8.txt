İstîsâl-i ba‘zı eşkıyâ
Selânik Sancağı'nda vâki‘ Vodina ve civârında olan  kazâlarda beş-altı seneden berü üç yüz kadar eşkıyâ gasb-i emvâl ve sefk-i dimâ edegeldikleri, i‘lâmât ve mehâzır ile Selânik Mutasarrıfı Vezîr Silâhdâr Mustafa Paşa'ya inhâ olunduğuna binâ’en, müşârun ileyh tarafından asker ta‘yîn olunup, mütehassın oldukları cibâlde pâ-ber-cây-ı ‘inâd u muhâlefet ve ‘âkıbet zûr-bâzû-yı1294 merdân ile rû-be-râh-ı vâdî-yi hezîmet olmuşlar idi. Birkaç günden sonra zikr olunan eşkıyâ bir mahalle ictimâ‘ edüp, sedd-i etrâf u enhâ ile mel‘anet-i sâbıkaların icrâ eyledikleri tahkık olunup, keyfiyyet-i mezkûre derbendler dâhilinde vâki‘ olmak mülâbesesiyle Başbûğ'u olan Tepedelenli ‘Ali Paşa'ya tahrîr ve ol dahi Silâhdârı'nı ta‘yîn ü tesyîr edüp, iki tarafın askeri ihtişâd ve yek-laht-ı ittihâd olarak Karaferye1295 ile Vodina beyninde vâki‘ “Kara-taş” nâm mahalde nâyire-i ceng îkad olunup, eşkıyâ rû-gerdân ve otuz neferi hâk-i mezellete galtân olduğunu müşârun ileyh inhâ ve gönderdiği ru‘ûs-i menhûse Serây meydânına ilka olundu.
