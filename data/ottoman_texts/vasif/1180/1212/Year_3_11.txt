Me‘âl-i takrîr-i Sefîr-i Prusya
Nemçe ve İngiltere'ye ta‘yîn olunan elçiler gibi Prusya'ya dahi hâcegân-ı Dîvân-ı hümâyûn'dan ‘Ali Efendi sefâretle gönderilmişidi. Devletlere bâr olmamak ve Devlet-i ‘aliyye tarafından ta‘yîn olunan mebâliğ ile elçilerin levâzımı idâre olunmak ma‘nâlarını Âsitâne'de mukim Prusya Elçisi, ‘Ali Efendi'nin Maslahat-güzâr sûretinde ta‘yîn olunmasını galat-ı hiss ile zihninde tasmîm ve kasr-ı rüsûm keyfiyyetini devletine ta‘lîm etmiş bulunduğundan, Efendi-yi mûmâ ileyh hudûd başına vardıkda, Mihmândâr ve sâyir imtiyâzât emârelerini ‘adem-i müşâhede ile fekat re‘s-i hudûdda olan ceneral bu dakikaya vâkıf olmayup, Beç tarafından vürûdu ihtimâliyle, o tarafdan Mihmândâr ta‘yîn olunduğunu istidlâl ve iki nefer süvârî ve bir Mihmândâr yanına koşup, menzilinden mâ‘adâ cemî‘ mesârıf tarafından ru‘yet olunarak Berlin'e îsâl eylemişidi.
Efendi-yi mûmâ ileyh Berlin'de vâki‘ müsâfir-hânelerinin birinde istikrâr ve Kıral ve sâyir tarafdan yanına ferd-i müteneffis gelmediğini Françe Elçisi'ne  bir takrîb iş‘âr eyledikde, bi'l-cümle düvel elçileri bu tarafa  geldiklerinde, birer âdem ile
geldiklerini bildirmek Prusya'nın rüsûm-i ‘âdiyyesinden olmağla: “Kudûmunuz ma‘lûm olmak içün bir âdem gönderin” dediğinden, mûmâ ileyh tercemânını irsâl ile ifâde-i hâl ve Baş-vekîl izhâr-ı memnûniyyet ve ferdâsı mülâkât içün mûmâ ileyhi da‘vet edüp, yalnız tercemânıyla Baş-vekîl'e mülâki ve idâre-i kelâm-ı âfâkiden sonra, Büyük Elçilik siyâkı üzere me‘mûriyyetini beyân ve Âsitâne'de olan elçilerinin galatını teferrüs1359 ile Baş-vekîl vâlih ü hayrân olup, Berlin'de nâme-i hümâyûnu tercemeye kâdir kimse bulunmadığından, Beç'e gönderilmesini teklîf ve ol dahi nâmenin me’âlini1360 min-gayr-i tahrif Frengî ta‘bîr ile fi'l-hâl terceme vü tekşîf etmekle, ‘Azmî Efendi sefâretinde icrâ olunan resm üzere Kıral ile mülâkatına karâr verilüp, bir-iki günden sonra sefîr-i mûmâ ileyh ibtidâ Sadrıa‘zam hazretlerinin mektûb-ı ‘âlîlerin Baş-vekîl'e verüp, ferdâsı Kıral tarafından da‘vet ve ihzâr olunan iki hinto[nu]n birine nâme-i hümâyûn vaz‘ olunup, dîgerine kendüsi râkib olarak Kıral'ın olduğu mahalle ‘azîmet ve nâme-i hümâyûnu telsîm ve Baş-vekîl'e teslîm ve ol dahi cenb-i Kıral'da mukaddemce tehyi‘e olunan iskemle üzerine nihâde ve Kıral tarafından hâl ü hâtır sû‘âli ‘akabinde sefîr-i mûmâ ileyh mekânına i‘âde ve bir gün sonra Kıral ve kızlarına olan hediyye boğçalarını ve müzeyyen atları ve Mareşâl'e tahsîs ve ba‘dehû Kıral nefsine tahlîs eylediği esbi, ber-mûceb-i defter i‘tâ vü teslîm ve Kıral'ın kemâl-i mahzûziyyet  ü sürûrunu terkim eylemiş.
