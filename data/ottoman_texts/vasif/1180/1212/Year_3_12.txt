Ref‘-i Vezâret-i Hakkı Paşa
Müşârun ileyh ber-muktezây-ı me‘mûriyyet Edirne'den hareket ve Gelibolu'dan ‘ubûr ile Haleb'e doğru ‘azîmet eyler iken, “Sögüd” nâm kasabaya gelüp, mukaddemâ ‘Ali Paşa o tarafdan  güzâr eylediğine binâ‘en, fukarâ mübtelây-ı hasâr olup, kasabaya ‘adem-i duhûlü ehâlînin gayet niyâz ü mes‘ûlü olduğunu müte‘ayyinân-ı kasaba inhâ ve niyâz-gûne mu‘âmelelerini müşârun ileyh ru‘ûnete haml ile dâmen-çîn-i istignâ olup, zûr-bâzû ile duhûl eyleyeceğini işrâb ve tekrâr ehâlî tezarru‘ u istikânetle redd-i cevâb eylediklerinden, enefe vü nahvet-i Vezâret, tehyîc-i gazab ü sevret edüp, ma‘iyyetinde olan eclâf-ı askerîyi kasaba üzerine havâle ve ehâlîden birkaç âdem izâle eyleyerek kasabaya dâhil ve keyfiyyet-i tarefeyn sem‘-i devlete vâsıl olup, Hakkı Paşa'nın muhâlifleri mâddeyi i‘zâm ve hakkında tagyîr-i hâtır-ı Pâdişâh-ı enâm etmeleriyle, mesâlik ü me‘âbiri insidâdıyla fukarânın emvâl-i magsûbesi istirdâd ve kendüsi îstanköy Cezîresi'ne ib‘âd olunup, münhall olan Haleb Eyâleti, ber-vech-i ilhâk Bender Muhâfızı Hasan Paşa'ya ve üzerinde olan Mora Eyâleti, Hanya Muhâfızı Sadr-ı esbak Hasan Paşa'ya ve Hanya, Mîr-i mîrân'dan Hâfız Mehmed Paşa'ya ve üzerine olan Sultân1361-önü Sancağı, Trabzon Beylerbeyisi Seyyid Yûsuf Paşa'ya ve Trabzon Eyâleti, ber-vech-i ilhâk Vezîr Ziyâ Yûsuf Paşa hazretlerine ve Kilîd-bahr'da mukim ve leyl ü nehâr müterassıd-ı merhamet-i Şehriyâr-ı heft-iklîm olan Kürd ‘Osmân Paşa'nın Vezâret'i ibka ve Anadolu Vâlîsi Vezîr ‘Ali Paşa ma‘iyyetinde bulunmak üzere Çirmen Sancağı menşûru yedine i‘tâ  olunup, ‘Abdünnebî Paşa'ya dahi ‘Ali Paşa bir mansıb recâ etmekle, Paşa-yı mûmâ ileyhe Resmo Sancağı tevcîh ve Benaluka'da sâkin olup, Üsküb Mutasarrıfı olan Hasan Paşa'nın ehâlî ile hüsn-i1362 imtizâcı olmadığını Bosna Vâlîsi tahrîr  eylediğine binâ‘en, Paşa-yı mûmâ ileyhin mansıbına ‘azîmeti tarafına hıtâben sâdır olan emr-i ‘âlîde te‘kîd ü tenbîh olundu.
