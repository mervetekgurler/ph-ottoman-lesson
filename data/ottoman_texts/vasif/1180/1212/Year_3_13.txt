‘Azl-i Ser-bostâniyân
Bostâncı-başı Mustafa Ağa'nın zabt u rabt husûsunda sa‘y ü ikdâmı ber-vefk-ı me‘mûl ve hıdmeti her hâlde pesendîde vü makbûl olup, ancak istitâle-i vakti makamına bülûğ arzûsunda olanlara mûcib-i ye‘s ü hirmân olduğundan başka, tefennün fi'l-hıdme kasdıyla taşra hıdmetlerinde dahi bir müddet istihdâm olunması havâlî-kerd-i zamîr-i Hâkan-ı zemân olmağla, Saferü'l-hayrın on ikinci günü' Kapucu-başılık ihsânıyla Bostâncı-başılık'dan ‘azl olunup, Hasekî Ağa bulunan İbrâhîm Ağa, Bostancı-başı ve Tebdîl Hasekîsi İsmâ‘îl Ağa, Hasekî Ağa nasb ü ta‘yîn ve dûş-i istihkakları hila‘-i fâhire ile tezyîn olundu.
