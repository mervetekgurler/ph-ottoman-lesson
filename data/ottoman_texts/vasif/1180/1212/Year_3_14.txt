Fevt-i Müftî-zâde
Anadolu Sadâreti'nden ma‘zûl olup, fuhûl-i ‘ulemâdan Müftî-zâde es-Seyyid Mehmed Efendi dakk-ı şeyhûhet ‘illetiyle işbu Saferü'l-hayrın on beşinci günü'' ders-i hayâtı itmâm ve mak‘ad-ı sıdka hırâm eyledi.
Müşârun ileyh Antalya Müftîsi'nin oğlu olup, bin yüz on iki târîhinde''' revnak-bahş-ı ‘âlem-i şühûd ve giderek derece-i heyûlânîden ‘akl-i bi'l-meleke meblağına pâ-nihâde-i vücûd olup, pederinden mukaddimâta şurû‘ ve ba‘dehû Burusa'ya gelüp, fazlı  şüyû‘ bulan ‘ulemâdan telakkı-yi usûl ü fürû‘ edüp, altmış yedide'4 Müderris ve doksan üçde'5 Yenişehir Mevleviyyeti ile müteneffis olup, umûr-ı ‘âmmede râcil olduğundan, Yenişehir'e vâsıl oldukda, idâre-i mansıb edemeyüp, ta‘yîn-i Nâyib ile Âsitâne'ye âyib olmuşidi. İki yüz târihinde' Mekke ve iki yüz beşde İstanbul ve iki yüz dokuzda' Anadolu pâyeleriyle taltîf ve on bir senesi Muharrem'inde'4 bi'l-fi‘l  Sadâret-i Anadolu'yu teşrîf ve ba‘de'l-infisâl irtihâl eyledi.
Müşârun ileyh ebr-i midrâr-ı ‘ulûm ve bahr-i zehhâr-ı mantûk u mefhûm, ‘ulemây-ı ‘asrın üstâdı ve mezâyây-ı fünûnun nakkâdı, tahrîrine Râzî, râzı ve sıhhat-i takririne Kadî, hâkim ü kadî olup, emr-i dünyâdan fârigu'l-bâl ve tekellüfât-ı resmiyyeden âsûde-hâl bir ‘âlim-i müttekın ve bir fâzıl-ı mütefennin idi. ‘İlm ü fazldan min-külli'l-vücûh behre-yâb olduğu gibi eyyâm-ı zindegânîden dahi bâliğ-i nisâb-ı kemâl ve siniyy-i ‘ömrü mütenâhiz-i ‘akd-i mi‘e-i kâmile olduğu, vefâtından birkaç gün mukaddem mesmû‘-ı sikat-i ricâl * olmuşdur; ce„alehullâhu fî emânihî ve eskenehû buhbûhate cinânihî
