Tevcîh-i İnebahtı be-Muhassıl-ı Mora be-Mîr-i mîrânî ve tanzîm-i îrâd-ı muhâfız-ı livâ‘-i mezkûr ve tevcîhât-ı sâyire
İnebahtı serhaddi Mora'nın kilîdi ve belki Rumeli'nin  sedd-i sedîdi olup, muhâfızlarına mahsûs îrâd-ı kadîmi vâfî ve idâre-i umûrlarına kâfi iken, ba‘zı mahalleri mukâta‘a ve hâss kılınarak hukuk-ı dîvâniyyesi tenzil ve bâkı îrâdı bu sebeble ekall-i kalîl ve Muhâfız bulunanlar dahi dâyirelerini îrâda tevfîk ve ancak yirmi otuz etbâ‘ ile ikâmetleri tahkik olunup, îrâdına kesret ve Muhâfız'ına kuvvet verilmek husûsu mukaddemâ erbâb-ı şûrâ miyânında müzâkere ve hazariyye-i kadîmesine bir mikdâr meblağ zamm ü ‘ilâveden başka, Tırhala ve Eğriboz sancağlarında vâki‘ ba‘zı kazâlardan dahi müceddeden me‘âş tertîbi ile vâridâtı yüz yirmi kîseye iblâğ kılınmak husûsu karâr bulup, defteri tanzîm ve Rikâb-ı müstetâb-ı Husrevâne'ye takdîm ve tahsîl-i ruhsat ‘akabinde sûret-i nizâmı Dîvân Kalemi'ne kayd olunmuşidi. Bu esnâda İnebahtı Muhâfızı Mîr-i mîrân'dan ‘Abdullah Paşa vefât ve yeri hâlî kalmağla, livâ‘-i mezbûrun vikâye-i şurûtuna muktedir bir şahs-ı mütebassırın emr-i  muhâfazada temekkün ü tekarruru lâzım gelmekle, Dergâh-ı ‘âlî kapucu-başılarından hâlâ Mora Muhassılı olan Mustafa Ağa'nın dirâyet ü rüşdü zâhir ve bu nizâmın istikrârına bâdî olacağı vârid-i hâtır olmağla, işbu Saferü'l-hayrın yirmi altıncı günü' Mîr-i mîrânlık ile İnebahtı muhâfazası Ağa-yı mûmâ ileyhe tevcîh olundu.
Niğde Sancağı'na mutasarrıf Kocabaş-zâde Ahmed Paşa'ya ma‘iyyetinde olmak mülâbesesiyle Anadolu Vâlîsi ‘Ali Paşa âhar mansıb recâ eylediğine binâ‘en, Kili Muhâfızı Ahmed Paşa tasarrufunda olan Köstendil ile Niğde mübâdele olunup, Ada-i kebîr Muhâfızı Mîr-i mîrân Mahmûd Paşa dahi vefât etmiş bulunup, ma‘iyyetinde olan ‘ammî-zâdesi Ahmed Bey'i Rumeli Vâlîsi ve Vidin Muhâfızı hüsn-i terbiye ile tavsiye etmeleriyle, iltimâslarına binâ‘en mîr-i merkum Mîr-i mîrânlık ile Ada Muhâfızı  nasb ve Çorum Sancağı zammıyla tefrîh ve Aksaray Sancağı dahi Akkerman Muhâfızı ve Karesi Sancağı Mutasarrıfı Kayseriyyeli-zâde İbrâhîm Paşa ismine mülhakan tashîh olundu.

◊ 26 Safer 1212 = 20 Ağustos 1797 Pazar.
