Ziyâfet-i Vezîr-i a‘zâm be-Şehriyâr-ı İskender-haşem
Sadrıa‘zam hazretleri Hasan Halîfe Sâhil-hânesi civârında vâki‘ Rûhî Süleymân Ağa'nın yalısını iştirâ ve ba‘zı izâfât ile o mahall-i tengnâyı bir sâha-i fesîhu  'l-ercâ eylediğinden gayri, verây-ı sâhil-hâne bir mahall-i basît ve cevânibini eşcâr-ı müsteviyye muhît olup, arzı zümürrüd-gûn ve şemâyim-i ezhârı bûy-i misk-i ezferden efzûn olmağla, ol cây-i dil-güşâda nefs-i hümâyûn içün bir kasr-ı ferhat-bahş ve bir dâyire-i dil-keş binâsına şurû‘ buyurup, itmâmında perend-i zertâr-ı münakkaş ve dîbây-i bedî‘ü'n-nakş ile ferş etdikden sonra, dest-ber-rûy-i tezellül ü zarâ‘et olarak Pâdişâh-ı gerdûn-menzileti da‘vet ve sadrazamlarını tebcîl içün ol cây-i ferah-fezâyı şeref-i kudûmlarıyla pür-zeyn ü behcet buyurmuşlaridi.
Kasr-ı mezkûr fi'l-hakıka mahall-i huzûr ve mevrid-i vüfûd-i sürûr olup, etrâfını hıyâz ve eknâfını riyâz istî‘âb ve berr ü bahra nezâreti cihetiyle ekser mevâkı‘dan rüchâniyyeti bî-irtiyâb1366 olduğundan, tab‘-ı sâff-ı Husrevâne'ye inkişâf ‘ârız olup, ba‘zan istimâ‘-ı eganî ve ba‘zan bâzendegân-ı sâyireye imâle-i lahza-i Cihân-bânî kılınup, hengâm-ı şâm tekarrübüne binâ‘en, âmâde kılınan et‘ime-i şehiyye tenâvülünden sonra taraf-ı hazret-i Sadrıa‘zâmî'den bir re‘s esb-i müzeyyen ve birkaç boğça akmişe-i Hindiyye nazar-gâh-ı Mülûkâne'ye takdîm olunduğundan gayri, ‘ismetlü Mehd-i ‘ulyâ hazretlerine dahi mükemmel bir boğça hediyye ‘arz olunup, işâret-i Husrevâne ile boğça-i mezkûr Hazîne Vekîli Ağa ile îsâl ve Dâru's-sa‘âde Ağası'na ve Silahdâr Ağa'ya ve sâyir mütemeyyizân-ı  dâyire-i hümâyûna dahi ‘ale'l-infirâd hediyyeler ‘arz ü iczâl olunup, ziyâfete nezâret eden Hazînedâr-ı Sadrıa‘zâmî'ye taraf-ı hümâyûndan bol yenlü bir sevb sırt semmûr iksâ ve sâyir hademeye bahşişler  i‘tâ olunup, Hıdîv-i Behrâm-heybet, süvâr-ı zevrakçe-i Saltanat ve süvârî-yi dil-güşây-ı Beşiktaş'a ‘avdet buyurdular.
Ferdâsı hediyye-i Âsafâne hüsn-i kabûle makrûn ve mevkı‘-ı mezkûr sebeb-i inşirâh-ı derûn olduğu beyânıyla, Sadrıa‘zam'a hıtâben bir kıt‘a hatt-ı hümâyûn şeref-rîz-i sudûr ve bu iltifât ü nevâzişden müşârun ileyh ser-germ-i rahîk-ı hubûr ve neşvân-ı câm-ı sürûr oldu.
