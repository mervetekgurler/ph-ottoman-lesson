Sûret-i nizâm-ı müsakkafât ve mu‘accelât-ı Haremeyn
Hazîne-i Haremeyn-i şerîfeyn'in vâridât ü mesârıfâtı ve muktezayât-ı zuhûrâtı ber-vech-i ta‘dîl tanzîm ve usûl ü fürû‘una halel gelmamek üzere râbıtası tahkîm olunmuşiken, galây-ı es‘âr ‘umûmen evkaf mütevellîlerin matlûb-ı iddi‘âsına giriftâr eyleyüp, mâh-be-mâh vezâyif almağa me’lûf olanların vazîfeleri iki ve ba‘zan üç ay te’hîr olunup, bu takrîb kirâren ve mirâren Rikâb-ı hümâyûn'u ‘arz-ı hâl ile ta‘cîz eylediklerinden gayri, ‘imâretlerde matbûh nân ve sâyir me‘kûlâtın ekle salâhiyyeti olmadığı ve Hazîne-i mezkûrenin dâd ü sitedi nakd sûretinde iken, me‘mûrların tahsîl gayilesinden te‘azzüz ü istinkâfları emvâl-i mukata‘âtı evkaf mütevellîlerine havâleye ilcâ ve mütevellîler dahi nakd akça almadıkları ‘illeti ile vaktiyle vazîfe1367 edâ edemeyüp, mürtezikayı zîk-ı ‘ayşa mübtelâ eyledikleri ve müsakkafâtdan hâsıl mu‘accelâtın râbıtası kabil iken, ‘adem-i tekayyüd ile o makule mu‘âccelât derece-i ziyâ‘ ü telefe vâsıl olduğu ve bundan sonra Haremeyn-i şerîfeyn'in kavânîn-i mu‘teberesi tecdîd ve revâbıt-ı müstahsenesi te‘kîd olunmadığı hâlde hazînesine  vehn-i küllî ‘ârız olacağından başka, ahvâl-i  mürtezika perîşân ve hıdmetde kusûr-ı zarûrîleri nümâyân olacağı mir‘ât-ı temâsül-i hakayık-ı umûr olan tab‘-ı Mülûkâne'de cilve-ger ve Haremeyn Hazînesi'nin hisâbı görülüp, îrâd ü mesârıf tahkik olundukdan sonra, telâhuk-ı efkâr ile nizâma rabt olunmak irâde-i seniyyesi mukarrer olduğundan, bu makule dekayık-ı umûrda mişvârı ma‘lûm olan Re‘îsülküttâb-ı esbak Firdevsî Efendi husûs-ı mezkûrun ru‘yet ü nizâmına me‘mûr olmuşidi.
İki yüz bir senesinden^ bed‘ ile îrâd ü mesârıfı hisâb ve sekiz yüz kîse fazla bulunup, gayr ez-ta‘mîrât ve zuhûrât ber-vech-i mukayese bir senelik mesârıf-ı mu‘tâdesini dahi mîzân edüp, senevî kırk dokuz bin üç yüz yedi buçuk guruş fazla-i mâl-i Haremeyn te‘ayyün eylediğini takrîr eylediği ve Haremeyn-i şerîfeyn'e mülhak bi'l-cümle evkafın vuku‘ bulan müsakkafât mahlûlâtı, ta‘mîrât mesârıfına ve mütevellîlerin matlûbları i‘tâsına medâr-ı küllî iken, o makule mahlûlât Mütevellî ve Kâtib ve Câbî miyânlarında iktisâm ve her ne kadar tenbîh ü ibrâm olunduysa sûret-yâb-ı nizâm olmamağla, fîmâ-ba‘d Dâru's-sa‘âde Ağası nezâretinde Haremeyn'e tâbi‘ evkafdan, evlâda meşrûta olan evkafdan ma‘adâ bi'l-cümle selâtin-i ‘izâm ve vüzerây-ı kirâm ve sâyir sagir ü kebîr ve te‘bîd ve gayr-i te‘bîd hân ve dükkân ve menzil ve bostân ve gayri gerek müstakıll ve gerek on hisseden bir hisse dahi olursa mahlûl olup, evkafa râci‘ olanların mahâll ve hudûd ve müştemilât ve ‘arsasının zirâ‘ı ber-vech-i tahmîn bedeli beyânıyla, mütevellîleri taraflarından kâtiblerine inhâ ve Haremeyn Kalemi'nden mezâd kâyimesi  ihrâc ve Mütevellî'si marifetiyle vakfın Dellâl'ına teslîm ve müzâyede ve inkıtâ‘ rağbetiyle kimin üzerinde karâr eyler ise karâr-dâdesi keşîde olunup,  mu‘tâd olan resmi ba‘de'l-ihrâc mu‘accelesi Hazîne-i Haremeyn'e teslîm ü idrâc ve zahr-ı kayimeye tahrîr ve Kalem'inden müste’ciri yedine verilan sûret mûcebince Mütevellî tarafından dahi tasarrufuna izin temessükü verilmek üzere nizâma rabt olundu. Şöyle ki, mahlûl olan müsakkafâtdan bâ-hatt-ı hümâyûn verilan mahlûlâtdan mâ‘adâ mahlûlât-ı vakfın mu‘accelâtı Hazîne-i Haremeyn'e teslîm olunduğunu müş‘ir Haremeyn Kalemi'nden sûret verilmedikçe vakıf tarafından temessük verilmamek, verilürse ‘amel olunmayup, müste‘cir ve Mütevellî ve Kâtib ve Câbî te‘dîb ve cihetleri ref‘ olunup, ibka olunmamak şurûtu derciyle âhara tevcîh olunmak ve bu mâdde içün başka defter tutulup, Ayasofya-i kebîr ve İstanbul Haremeyni evkafının idâresi mu‘accelât-ı mahlûlâta mevkuf olmağla, vakfeyn-i mezkûreyn mütevellîleri inhâ ve senesi mu‘accelâtından Hazîne-i Haremeyn'de mâl, vakf olduğu Kalem'inden der-kenâr olunup, ‘arzlarıyla Kalem'inden verilan sûret mûcebince Hazîne-i Haremeyn'den verilmek ve ma‘adâ mâl-i mu‘accelâtdan hatt-ı hümâyûn sâdır olmadıkça, bir mahalle akça harc u sarf olunmayup, başkaca hıfz olunmak ve bin iki yüz on senesinden bu âna gelince evkaf-ı Haremeyn'in vuku‘ bulan mahlûlâtı ketebe ve hademesinden su‘âl ve zâhire ihrâc ve muhâsebâtı ru‘yet olunmayan evkafın muhâsebeleri ru‘yet olunmak husûsâtı, Nâzır-ı Vakf olan Dâru's-sa‘âde Ağası  hazretleri
tarafından bâ-takrîr ‘arz-ı huzûr-ı Mülûkâne kılınup: —İşbu tahrîr mahalline kayd ve fîmâ-ba‘d düstûru'l-‘amel tutulup, iktizâ eden mahallere ‘ilm ü haberleri verile” deyü şeref-rîz-i sudûr olan hatt-ı hümâyûn, Haremeyn Muhâsebesi Kalemi'ne kayd ve İstanbul ve Üsküdar ve Galata ve Hâsslar ve Burusa ve Edirne ve Gelibolu kadılarına hıtâben evâmir-i şerîfe ısdâr olundu.
 Ve selâtîn-i ‘izâm hazerâtının Haremeyn-i şerîfeyn nezâretinde olan
‘imâretleri uncularına senede küllî mebâliğ sarf olunur iken, tabh olunan fodulalar içün ba‘zı ‘imârete çörekçi hâssı ve ba‘zısına etmekçi hâssı verdiklerinden, ekseri gayr-i me‘kûl ve mürtezikanın bu sebeble derece-i ıztırâbları hayyiz-i gayete mevsûl olup, Evkaf-ı selâse ‘imâretlerinde tabh olunan fodulaların dahi fi'l-asl birbirine mugayereti derkâr iken, taşralardan râyici üzere mahsûs hınta celb ve iştirâ olunduğundan, fodulaları ‘ale's-seviyye çörekçi hâssından ma‘mûl gibi olup, Haremeyn evkafı fodulalarının dahi Evkaf-ı selâse misillü ba‘de'l-yevm ‘ale's-seviyye hâss tabh olunması zımnında iktizâ eden elli bin kîle hınta
Îrâd-ı Cedîd Defterdârı Efendi marifetiyle Tuna ve Kara-deniz taraflarından râyici üzere tertîb ve sefâyin istîcârıyla celb olunmak ve iki yüz iki senesi Cumâdelâhıre'si^ güreşinden bed‘ ile ‘ale's-seviyye minvâl-i meşrûh üzere tabh olunmak ve etmekçi hâssıyla mukayyed olan ‘imâretlerinden kayd-ı mezkûr terkin olunmak husûsları mübârek Rikâb-ı kâm-yâb-ı Husrevâne'ye ‘arz ü istîzân olundukda, mûcebince tanzîm olunmak bâbında hatt-ı hümâyûn şeref-yâfte-i sudûr olmağla,  nizâm-ı mezkûr Haremeyn Muhâsebesi'ne kayd ve evkafa ve Îrâd-ı Cedîd tarafına başka başka ‘ilm ü haberleri verildi.
