Zuhûr-i harîk der-enbârhâ
Şehr-i mezkûrun on altıncı günü0^ Tersâne-i ‘âmire'de vâki‘ zahîre enbârlarının birinden âteş-i pür-dûd ‘alev-efşân-ı şühûd ve birbirine sirâyet ile dört enbâr muhterik u nâ-bûd olup, ıtfâsına teşmîr-i dâmen-i ihtimâm eden zâbitân ve neferâtın sa‘y ü ikdâmları manzûr-ı Pâdişâh-ı kesîrü'l-in‘âm olduğuna binâ‘en, miyânelerinde iktisâm olunmak içün otuz orta Yeniçeri'ye  beş bin guruş ihsân buyurduklarından gayri, ferdâsı sûzân olan mekâna teveccüh ve mevcûd olan tulumbacıları beş yüz altûn in‘âmıyla nâyil-i bülga-i tevessü‘ ü tereffüh buyurdular.
Mülâkât-ı Sefîr-i Nemçe be-İmperator
Bi'l-fi‘l Anadolu Muhâsebeciliği ile Nemçe sefâretine me’mûr İbrâhîm Efendi Beç'e varup, ibtidâ Baş-vekîl ile mülâkât ve mektûb-ı hazret-i Sadâret-penâhî'yi i‘tâ ile icrây-ı resmi müvâlât ve işbu Rebî‘ulevvel'in on beşinci günü'1368 İmperator'a olan nâme-i hümâyûn iblâğ olunmak husûsu karâr-gîr olduğuna binâ’en, yevm-i mezkûrda alay ile İmperator olduğu mahalle ‘azîmet ve üst kürkü ve mücevveze ile tebdîl-i hey‘et edüp, İmprator nâme-i hümâyûnu der-dest-i iclâl müşâhede eylediği hâlde, vasat-ı Dîvân-hâne'den istikbâl ve tarafeynden mu‘tâd olan su‘âl ü1369 cevâb ‘akabinde âmâde kılınan  hânesine ‘avdet ile îfây-ı me‘mûriyyete iştigâl eylediğini bu def‘a firistâde eylediği bir kıt‘a mektûbuyla ifâde eyledi.

◊ 1 Rebî‘ulâhır 1212 = 23 Eylül 1797 Cumartesi.

◊ ◊ 7 Rebî‘ulâhır 1212 = 29 Eylül 1797 Cuma.
