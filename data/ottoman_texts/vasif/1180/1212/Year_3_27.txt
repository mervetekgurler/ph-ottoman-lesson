Tevcîhât-ı ağayân-ı Enderûn-ı hümâyûn
Şehâbeddîn Paşa tevliyyetine mutasarrıf sâbıkâ Kilâr Kethudâsı Seyyid Mustafa Ağa rızk-ı maksûmunu itmâm ve sûy-i âhırete ‘atf-ı zimâm etmekden nâşî, Çukadâr Ağa olan İznikmidî Ahmed Ağa tevliyyet-i merkume ile çerâğ ü ihyâ ve Çukadâr Ağalık hıdmet-i şerîfesi Rikâbdâr Hasan Ağa'ya revâ görülüp, anın yeriyle Dülbend Ağası Sa‘îd Ağa'nın tâli‘i is‘âd ve Rikâbdâr Ağalık hıdmetiyle ber-murâd olup, Miftâh Ağası Mü‘ezzin-başı Halîl Ağa, Dülbend Ağalığı'yla ser-mahfil-i ‘izz ü rif‘at ve Pîşgîr Ağası İbrâhîm Ağa, Miftâh Ağalığı'yla feth-i kilîd-i meserret ve Ser-destârî Ahmed Ağa, Pîşgîr Ağalığı'yla ser-süfre-i ni‘met-i ferhat ve Seferli'den Hâfız Yûsuf Ağa hakkında dahi lutf-i  Şâhâne ta‘mîm ve Sarıkçı-başılık ile dest-nevâzende-i tekrîm kılındı.
