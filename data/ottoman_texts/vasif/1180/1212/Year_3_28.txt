‘Avdet-i Vâlî-yi Anadolu be-mansıb-ı hîş
Dağlı eşkıyâsı üzerine Anadolu Vâlîsi Vezîr Seyyid ‘Ali Paşa'nın me‘mûriyyeti ve Rumeli tarafına geçdiği beyân olunmuşidi. Eşkıyâ sergerdelerinden Kara Hasan ve Kara Feyzî nâm rû-siyehler ile hevâdârları Fere Kazâsı'nda vâki‘ Ilıcalar Karyesi'ne tehassun eyledikleri, Rumeli Vâlîsi'ne mün‘akis oldukda, Silahdârı Hüseyin Ağa'yı mikdâr-ı vâfî asker ile istîsâllerine ta‘yîn etmişidi. Savlet-i askere eşkıyâ tâb-âver olmayup, leylen  firâr ve Megri Kasabası'nda tehaşşüdü ihtiyâr ve bundan sonra bir hamle ile târ ü mâr olacağları mütehakkak iken, ‘Ali Paşa tarafından Kara Hasan'a rây verilüp, Megri'de ikâmetine ruhsat verildiği [şâyi‘alarıyla] me’mûrların kuvvet-i bâzûlarına vehn ü fütûr îrâs edüp, Kara Hasan'dan müfârakat eden eşkıyâ dahi üç fırka oldukları ve bu esbâb ile Rumeli ve Anadolu vâlîleri miyânında nefsâniyyet hudûs ve ‘alâ mâ-hüve'l-matlûb maslahat görülmeyüp, gâyetün mâ-fi'l-bâb eşkıyânın ba‘zısını Anadolu Vâlîsi itmi‘nân-i kalb verüp, yanına celb ve ba‘zısının Rumeli Vâlîsi rây ile vahşetlerini selb eyleyerek oldukça teskîn-i şerr eyledikleri mukarrer olmağla, müşârun ileyhimâ miyânında tekevvün eden garaz u nefsâniyyet gün-be-gün mütezâyid ve birinden sarf-ı me‘mûriyyet medâr-ı teshîl-i maslahat olacağı hâtıra vârid olduğundan, ‘Ali Paşa'ya rây verdiği dağluları ma‘iyyetiyle Anadolu'ya geçürmek ve Rumeli tarafında kalmak murâd edenleri Mustafa Paşa tarafına göndermek üzere fermân gönderilüp, emr-i şerîfe itâ‘at ve Gelibolu Ma‘beri'nden ‘ubûr ile mansıbına ‘avdet eyledi.
Rumeli Vâlîsi Mustafa Paşa'nın bu def‘a vürûd eden tahrîrâtında1370  dağluya oldukça nizâm verilüp, fîmâ-ba‘d cibâl kazâlarından fırka-i uhrâ zuhûr etmamek râbıtasına ihtimâm etmek içün şecâ‘at ü gayreti kirâren ve mirâren meşhûd-ı enâm olan Silahdârı Hüseyin Ağa'ya Mîr-i mîrânlık ile Çirmen Sancağı verilmek, muktezây-ı maslahat olduğun işâret edüp, Çirmen'den Vezîr Kürd ‘Osmân Paşa dahi  isti‘fâ etmiş bulunmağla, müşârun ileyhe Tırhala ve Silahdâr-ı mûmâ ileyhe Mîr-i mîrânlık ile Çirmen Sancağı tevcîh ü ihsân olundu.
