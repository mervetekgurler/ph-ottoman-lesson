Vekâyi‘-i Donanma-yi hümâyûn
 İşbu sâl-i huceste-fâlde Bahr-i sefid'e ihrâc olunan ince donanmaya ümerâ‘-i deryâdan Mehmed Bey Başbûğ  nasb olunup, ma‘iyyetinde olan tekneleri lâzım gelan mahallere tesyâr ve kendüsi dahi süvâr olduğu korvet ile Bekir Kapudanı refâkate ihtiyâr edüp, Kıbrıs sularında geşt ü güzâr eder1371 iken, ‘ale'l-gafle1372 Maltiz korsanlarından —Seykel” nâm hurum-zâdenin sefinesine râst gelüp, mesfûr birkaç nefer kefere ile leylen firâr etmiş bulunduğundan, sefînesini derûnunda olan yirmi beş nefer Maltiz esîrleriyle zabt eylediği ve Rodos Mutasarrıfı Murâbıt-zâde Hasan Kapudan kendi fırkateynine Rodoslu Mehmed Kapudan'ı irkâb ve Barba-oğlu ‘Ali Kapudan'ın süvâr olduğu sâlyânelü kırlangıç sefinesini ma‘iyyetine terfik ile Anadolu sevâhiline şukka-güşây-ı seyr ü zehâb etmişidi. Adrasan açıklarında —Nikola” nâm korsanın on dokuz topçeker bir kıt‘a sefînesine tesâdüf edüp, kuvvet-i bâzû-yı celâdet ve nirû-yı sâ‘id-i himmet ile bilâ-meşakkat ü külfet zikr olunan sefineyi yüz on yedi nefer Maltiz esirleriyle rabt-ı vesâyık-ı mezellet ve işbu Cumâdelûlâ'nın beşinci günü' zikr olunan kapudanlar akdarmalarıyla vâsıl-ı Âsitâne-i sa‘âdet oldular.
Zikr olunan üserâ hem-pâlarına mülhak kılınup, nehengân-ı deryây-ı savlet olan kapudânân ve neferât mazhar-ı ihsân-ı Şehriyâr-ı dârâ-heybet olduklarından gayri, kırk elli nefer melâ‘in ile bir kıt‘a Maltiz galeresi bir zemândan berü ‘Arabistân sevâhilinde deverân ve adalara isâl-i zarar ü ziyân eyleyerek kati çok cerimleri zabt ve emvâl ü eşyâsını tâlân edüp, sefîne-i mezkûre sagîrü'l-cirm olduğundan,  ele getürülmesi müte‘azzir ve me‘mûrlar bu bâbda mütekeddir olmuşlaridi. Geçen sene  cânib-i Mora'ya tertib olunan sefâyinden bir kebir fırkateyne Benefşeli Hasan Bey süvâr olup, Benefşe'nin on mil açığında mesfûra râst gelüp, üzerine hecme-endâz-ı celâdet ve Çuka Adası'na dek verâsını boşlamayup, ‘âkıbet başdan kara eyleyerek birkaç nefer mellâh ile reh-girây-ı ‘azimet olup, teknesi teshîr ve derûnunda olan on sekiz nefer Maltalu esîr kılınup, kapudân-ı merkum akdarmasıyla vâsıl-ı Der-i devlet-medâr ve ‘atâyây-ı Şâhâne ile hâyiz-i rehine-i mesârr oldu.
