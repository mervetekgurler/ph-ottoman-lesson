Zikr-i ta‘lîm-nâme-i Topçuyân ve ‘Arabacıyân der-hengâm-ı me’mûriyyet
Zikr olunan ocağların nizâmları keyfiyyâtı eğerçi bâlâda bast ü beyân olunup, ancak lede'l-iktizâ bir mahalle me’mûriyyetlerinde ta‘yînâtlan ve lâzım gelan etvâr u harekâtları bilinmek umûr-ı lâzimeden olduğuna binâ’en, mukaddemâ Hakkı Paşa ma‘iyyetine gönderilan Topçu ve ‘Arabacı ortaları yedlerine verilan ta‘lîm-nâme makıs olarak, zikr olunan ocağların me’mûriyyetlerinde lâzım gelan ahvâl, mücelled-i vekâyi‘a sebt olunmakda fâyide mülâhaza olunduğundan, bu veçhile idâre-i zebân-i makâl olunur ki, her ortaya birer Çorbacı ve Oda-başı ve Vekîl-harc ve ‘Alemdâr ve Aşçı Ustası ve Baş-karakullukçu ve Orta Sakâsı ve on nefer top ustası ve on nefer yamak ve seksan nefer Topçu ve altı nefer tüfeng-endâz ustası ve altı nefer Yamak ve kırk sekiz tüfeng-endâzân1379 ve on beş nefer Karakullukçu  ve bir nefer Cerrâh tahsîs olunup, eyyâm-ı hareketlerinden mâ‘adâ beher yevm sabâh ve ahşâm ve her Cum‘a gicesi lâzım gelan me‘kûlâtlarıyçün tertîb olunan ecnâs-ı zehâyir ta‘lîm-nâmelerinde tasrîh olunup, hastalık ve ‘avârız-ı sâyire ile neferâta naks ü tedennî târî oldukda, mevcûda göre  zehâyir tenkıs ve bu keyfiyyete dikkat ü ihtimâm Mübâşir ve Çorbacı'ya tahsîs oluna. Ve bi'l-külliyye mesârıf-ı orta, Vekîl-harc'ı ma‘rifetiyle ru‘yet olunup, re‘s-i şehirde defteri tanzîm ve Mübâşir yedine verilan orta akçasından teslîm oluna. Ve sühûlet içün re‘s-i şehirde Vekîl-harc'a ‘ale'l-hisâb bir mikdâr akça verilüp, gâyet-i şehirde hisâbı ru‘yet ve mâ‘adâ matlûbu edâ olunup, beher mâh kat‘-ı hisâba mübâderet oluna.
Neferâtdan birkaç top neferâtı tefrîk ve âhar mahalle me‘mûr olduklarında, içlerinden biri Vekîl-harc nasb olunup, neferât hisâbına göre hisseleri ayrılup, bâkısi ortada kala. Ve müddet-i meks temâdî kabûl edüp, Mübâşir yedinde olan bin guruş orta akçası vefâ etmediği hâlde deftere imrâr-ı nazar-ı dikkat etdikden sonra, makbûzu olan mîrî akçasından verüp, Âsitâne'den orta akçası taleb eyleye. Ve nân ve lahm-ı ganem ve şa‘îr ve saman, me‘mûr-ı ma‘iyyetleri olan vüzerâ ve sâyir vükelâ buyuruldularıyla ordularına cem‘ olunacak ta‘yînâtdan verilüp, esnây-ı râhda ve mübâya‘ası olmayan mahallerde Mübâşir yedinde olan mîrî akçasından mübâya‘a olunup verile. Ve bâlâda zikr olunduğu vechile tefrîk-i neferâtda ta‘yînât dahi tefrîk oluna. Ve ber-mûceb-i kânûn-nâme-i hümâyûn top ustası ve Yamak'ıyla her topa me‘mûr on neferin  dördü sağda ve yamağıyla dîger dört neferi solda nişân vaz‘ olunan topun yanında gideler. Ve sür‘at toplarına me‘mûr on nefer tüfeng-endâzların beşi sağda, beşi solda gideler. Toplar tertîb ile yola dizilüp, neferât yemîn ü yesârında önlerinde ‘Alemdâr ve Oda-başı ve Vekîl-harc ve verâlarında Çorbacı gidüp, bir konakdan bir konağa dek Topçu ve ‘Arabacı birbirinden ayrılmayup, âheste reftâr ile ‘azîmet ve kendülerine  ta‘b-ı tarîk ‘arız olup, teneffüs murâd eylediklerinde, cümlesi berâber eğlenüp, perîşân gitmamelerine ve yollarda fukarâya zarar ü ziyân etmamelerine zâbitân ihtimâm edeler.
Ve a‘dâ ve eşkıyâ üzerine me‘mûr olduklarında top atmak ve topu muhâfaza etmeğe dikkat edeler. Ve Âsitâne'den hareketlerinde yağmurluk ve kebelerin câme-dânlarına vaz‘ ve nişânlu nîmtenleriyle yola gidüp, konak yerinde kebelerin geyeler. Ve bu ‘âdet, şehir ve kasabâta duhûl1380 eder iken cârî olup, libâs-ı mahsûsların tagyîrden hazer edeler.
Ve ‘arabacıların bir ortası bir nefer Çorbacı ve Oda-başı ve Vekîl-harc ve ‘Alemdâr ve Saka ve Aşcı Ustası ve Baş-karakullukçu ve yirmi nefer ‘arabacı halîfeleri ve yüz ‘Arabacı ve on nefer Karakullukçu ve iki nefer Serrâc ve dört nefer Na‘lbend ve iki nefer Marankoz ve iki nefer Çilingîr'den ‘ibâret olup, bunların dahi yol ta‘yînlerinin müfredâtı ve seferde lâzım gelan tavr u hareketleri yedlerine verilan ta‘lîm-nâmede musarrah ve şurûtları Topçu şurûtuna tevfîk olunup, a‘dâ ve eşkıyâ üzerine me‘mûr olduklarında, top ‘arabalarının yanında kıyâm ve bârgîr ve sâyir levâzımâtı muhâfazaya ihtimâm etmeleri ve top-keşân 
bârgîrlerine lâzım olan mühimmât murûr-ı vakt ile fersûde oldukda, Mübâşir yedinde olan mîrî akçasından vefâ eyleyecek kadar mübâya‘a câyiz olmak sûretleri ta‘lîm-nâmelerinde tafsîl olunup, muktezâsı üzere ‘amel ü hareket etmeleri lâzım gelenlere tenbîh ü te‘kîd olundu.
