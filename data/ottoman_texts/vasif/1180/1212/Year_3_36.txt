Havâdis-i İran
Şikakı Hânı Sâdık Hân'ın mekriyle helâk olan Ağa Mehmed Hân'ın birâder-zâdesi Baba Hân, Kazvîn kurbünde Sâdık Hân ile tarh-ı bezm-i rezm edüp, Sâdık Hân'ın askerini şikest ve kamet-i nahvetini pest edüp, bu hâl ile firâr ve Erdebîl'de karâr edüp, Ağa Mehmed Hân'ın katili yedinden  nez‘ eylediği mücevher tâc ve bâzû-bend ve hamâyilini oğlu ile Baba Hân'a irsâl edüp, cenge ikdâmından peşîmân ve tâlib-i ‘afv ü emân olduğundan gayri, fîmâ-ba‘d hükmüne râm ve dergehinde gulâm olmak üzere izhâr-ı firûtenî vü meskenet eylediğinden, Baba Hân tarafından ‘özrü kabûl olunup, hükûmet-gâh-ı kadîmi ibka vü takrîr ve bir müzeyyen esb ve bir sevb-i semmûr ile taltîf ü tevkır kılınup, el-yevm hıtta-i İran'da Hân-ı mûmâ ileyhe mukabil olacak hasım kalmayup, hânân-ı Âzerbaycân ve ‘Irâk-ı ‘Acem ve Fâris bi'l-cümle gerden-dâde-i tavk-ı itâ‘ati olmağla, âsâr-ı istiklâl Hân-ı mûmâ ileyhe bi-hasebi'z-zâhir intikal eylediği, bu defa Bağdâd Vâlîsi'nin vürûd eden tahrîrâtından istidlâl olundu.
