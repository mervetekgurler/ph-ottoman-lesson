İ‘dâm-ı ba‘zı eşkıyâ
Canik havâlîsinde A‘yânlık sevdâsıyla ba‘zı mütegallibe ser-nümâ ve tîşe-i zulm ü cevr ile berkende-i hânumân-ı fukarâ olduklarına binâ‘en, te‘dîb ü istîsâlleri farz olduğunu, Erzurum Vâlîsi Vezîr Ziyâ Yûsuf Paşa hazretleri ‘arz edüp, teshîlen li'l-maslaha Trabzon Eyâleti tarafına tevcîh ve gûşmâl-i eşkıyâ husûsu me‘mûriyyeti emr-i şerîfinde1387 tenbîh olunmuşidi. Müşârun ileyh muktezây-ı me‘mûriyyeti üzere Ordu Kasabası A‘yânı Şeyh-oğlu'nu izâle edüp, hakkında fermân-ı kazâ cereyân sûdûr eden Su-bâzârı A‘yânı Gedik Ali-oğlu İbrâhîm üzerine dahi asker çeküp, mütehassın olduğu palangaları müsahhar-ı dest-i iktidâr ve şakî-yi merkum üç-beş nefer ile firâr ve sâyir eşkıyâ dahi melâz ittihâz eyledikleri husûnda karâr edemeyüp, her biri bir semti ihtiyâr eylediklerini iş‘âr eylediğinden başka, fîmâ-ba‘d eşkıyâyı memlekete uğratmamak üzere Livâ‘-i selâse müte‘ayyinlerini nezr-i girâna kat‘ ve yirmi kadar ru‘ûs-i eşkıyâ irsâliyle mazarrat-ı mütegallibeyi def‘ eylediği ve bu me‘ârikde gayreti meşhûd olan Ünye A‘yânı Genc Ağa'ya Kapucu-başılık ve Milas A‘yânı Sâlih Ağa'ya Silahşörlük ihsân olunmasın recâ etmekle, hıdmeti hayyiz-i kabûle resâ  olduğuna binâ’en, Dergâh-ı ‘âlî kapucu-başılarından sâbıka Edirne Bostancı-başısı Ahmed Ağa ile bâlâsı hatt-ı şerîf ile müzeyyen emr-i şerîfe mashûb bir kıt‘a şemşîr ve bir sevb-i semmûr kürk irsâl ve merkum Genc Ağa, Kapucu-başılık ve Sâlih Ağa, Silahşörlük ile makzıyyü'l-âmâl oldular.
