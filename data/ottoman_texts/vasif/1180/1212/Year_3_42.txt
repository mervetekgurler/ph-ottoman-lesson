Ahvâl-i Pâsbân-zâde
Vidin yamaklarından Pâsbân-zâde'nin ser-i felâket-zedesine buhâr-ı nahvet ü gurûr su‘ûd eylediği hasebiyle Rumeli Vâlîsi bulunan Vezîr Selânikî Mustafa Paşa Başbûğluğu'yla  üzerine teslît-i cünûd olunup, muhâsara-i etrâf ve sedd ü bend-i eknâf ile muztarr ve Yeniçeri Ocağı şefâ‘ati ile ba‘zı şurût kabûlünü medâr-ı tahlîs-ı cân ü ser edüp, me‘âsim-i sâbıkasından guzz-ı nazar olunmuşidi.
Zemân-ı kalîlde şurûtunu1388 fesh ile kemâ-fi'l-evvel sâlik-i girîve-i erâzil ü süfel olup, Tırnova Kasabası'na âdemler irsâl ve bilâ-sebeb kati çok nüfûs istîsâlinden başka, emvâl-i fukarâyı dest-zede-i nehb ü izmihlâl eyleyüp, dağlı eşkıyâsı sebebi ile me‘mûr olan asâkirin fukarâya sıkleti derkâr olduğundan, merkumun üzerine müstakıllen asker ta‘yîni re‘âyânın ıztırârını dü-bâlâ eyleyeceği mukarrer olduğundan, def-i vahşet ve sebeb-i itmi’nân ü istimâleti esbâbına teşebbüs olunduysa dahi, televvün-i tab‘ iktizâsıyla mütenebbih olmayup, ru‘ûnet izhârını husûl-i garaza vesîle ittihâz1389 eyleyerek gâh der-‘uhde eylediği Vidin Muhassıllığı'nın bedel-i ma‘lûma tehammülü olmadığından bahs ve gâh tahsîl-i rütbe-i celîle-i devlet zımnında mekâtîb ba‘s edüp, Vidin Muhassıllığı'nın emâneten zabtı irâde ve Devlet-i ‘aliyye'nin rızâsına muvâfık hareketde bulunduğu hâlde gün-be-gün kadri ziyâde olarak matlab-ı aksâsına vusûl dahi mümkin olacağı ifâde olunup,  bi'l-külliyye havfını izâle ve kalbini cihet-i devlete imâle kasdıyla Niğbolu'da mukim olan Gürcü ‘Osmân Paşa dahi dağlı vesîlesiyle İslimye'ye firistâde olunmuşiken, [mısrâ]‘:
*
Derûn-ı tıre-dilân kabil-i nasihat nıst
fehvâsı üzere bu pend-i bî-mânendi kurt-ı binâgûş kabûl eylemeyüp, top ve mühimmât ve birkaç bin âdem ile Sülova Voyvodası ‘Ali Ağa'yı ‘ale'l-gafle Niğbolu Kal‘ası'na havâle edüp, kal‘ayı zabt  ve Yeniçeri ve sâyir ehâlîden kati çok kimseyi katl ve kal‘ada sâkin müte‘ayyinlerden Hasekî Mehmed Ağa ve Memiş1390 Ağa'yı ahz ve habl-i mezellete rabt ve Vidin'e celb ve tarafından bir şahs-ı bed-fercâmı Niğbolu'ya Mütesellim nasb eylediğinden gayri, balkanın öte tarafında bulunan kasabât ve kurâyı kabza-i tasarrufuna idhâl içün asker irsâl etmek fikr-i muhâlinde olduğu ahbârı, sâmi‘a-i devlete îsâl olunup, def‘-i tesallutu ile fukarâyı tervîh lâzım gelüp, vücûb-ı şer‘îsi ve Ocak-ı ‘âmire ka‘idesi üzere hükm-i kanûnîsi dahi ma‘lûm olmak içün Bâb-ı ‘âlî'de ‘umûm meşvereti tertîb olunup, Şeyhulislâm ve Kapudan Paşa ve İstanbul ma‘zûllerine gelince ‘ulemâ ve Ocağlu ve ricâl-i devlet ve serhadd zâbitleri ictimâ‘ ve merkumun bidâyet ve gayet-i ahvâli huzzâra ismâ‘ olundukda, o makûle Pâdişâh'a ‘âsî olan eşhâsın Yeniçerilik'de ‘alâkaları olmayup, Ocak tarafından tesahhub olunmayacağlarını birkaç gün mukaddem bi'l-cümle Ocağlu'nun akvâlini şâmil ‘arz eylediği takrîri, Yeniçeri Ağası ve sâyir Ocağlu tekrâr tasdîk u ikrâr eylediklerinde, Sadrıa‘zam tarafından vücûb-ı şer‘îsi Şeyhulislâm Efendi'ye su’âl olunup: —Katli meşrû‘dur” cevâbını verüp, Sadrıa‘zam tekrâr Şeyhulislâm Efendi'ye  hitâb ile: —İzâlesi meşrû‘ olduğu hâlde merkûm, kal‘aya tehassun edeceği muhakkak olup, bu sûretde top ve humbara ile tazyîk lâzım gelmekle, matlûb şahs-ı vâhid iken kazıyyede medhali olmayan mahkûm u mecbûr ehl-i İslâm pâ-zede-i eyâdî-yi hasâr olacağları âşikârdır. Bu şübhe dahi def' olunsun” dediklerinde Şeyhülislâm  Efendi, Fetvâ Emîni'ne bakup ol dahi: “Ehâlî şahs-ı merkumu vermedikleri hâlde teterrüs mes’elesi kıyâsiyle ‘amel olunur” dedikde Defterdâr-ı sâbık ‘Osmân Efendi, Fetvâ Emîni'ne tahvîl-i nazar ve: “Vidin'de şu kadar etfâl ve nisvân-ı Müslimîn mevcûd iken bu kıyâs ne vechile sahîh u mu‘teber olur?” dedikde Râşid Efendi: “Orası bizim üstümüze lâzım değil. Şer‘îsini efendiler bilür” deyü rişte-i kelâmı kat‘ ve meclis def' olunup, Re’îs Efendi odasında ba‘zı mütemeyyizîn cem‘ olup, muharrir-i Fakır1391: “İşte fetvâlar verileceği muhakkak, ancak yukarıda söylemeğe edeb mâni‘ oldu. Bunların üzerine ta‘yîn olunan asker ekseri hâliyyü'z-zihn olup: ‘İslâm, İslâm üzerine kılıc çeker mi?’ deyenleri ilzâm içün katil ü maktûlün ahkâmı dahi istiftâ olunsun” dedikde, cümlesi: “Belî, bu hâtıra gelmedi” deyerek bu su’âli1392 dahi bir1393 kağıda yazup, taraf-ı Fetvâ-penâhî'ye gönderdiler. Ferdâsı zikr olunan mazmûnda Şeyhulislâm Efendi suver-i selâseyi câmi‘ fetvâları irsâl ve evâmir-i celîleye derc olunarak etrâf u eknâfa îsâl olunup, merkumdan infikâk ile devlet tarafına gelan kimseler kat‘â mu’âhaze1394 olunmamak şartı dahi nusûs-ı evâmire idhâl olundu.
İşbu meşveretden birkaç gün sonra ya‘nî mâh-ı Cumâdelâhıre'nin yirmi üçüncü günü' rikâb olup, Kapudan Paşa hazretlerine ferve-i Ser‘askerî iksâ ve berren ve bahran bi'l-istiklâl Vidin  üzerine me’mûriyyeti ba‘zı vesâyây-ı Mülûkâne ile gûş-i hûşuna ilka olunup, Topçu ve ‘Arabacı ve Lağımcı ve Humbaracı ocaklarından kifâyet mikdârı neferât me’mûr-ı ma‘iyyeti kılındığından başka, Anadolu Vâlîsi Vezîr ‘Ali Paşa'ya, Trabzon  Eyâleti ilhâk ve o havâlî askerini dahi yanına alup, Ser‘asker-i müşârun ileyhe iltihâk etmek ve Bosna Vâlîsi Vezîr Mustafa Paşa ve Rumeli Vâlîsi Vezîr-i dîger Mustafa Paşa başka birer ordu olarak Vidin üzerine Bosna ve Rumeli askeriyle gelmeleriyçün kürk ve emr-i şerîf ile Küçük Mîrâhûr Sakızlı Mehmed Ağa ta‘yîn ve İnegöl A‘yânı Kapucu-başı Nu‘mân Bey'e Mîr-i mîrânlık verilüp, beş yüz neferle ol dahi me’mûr ve Kara ‘Osmân-zâde ve Çapâr1395-zâde ve sâyir Anadolu'da sâhib-i iştihâr olan kimselerin Ordu-yi Ser‘askerî'ye şitâbları zımnında irsâl-i menşûr kılındığından başka, Kul Kethudâsı Ağa ba‘zı Yeniçeriyân neferâtıyla Rumeli Vâlîsi ma‘iyyetine gönderilüp, ‘İsmetî İsmâ‘îl Efendi dahi Rumeli Vâlîsi ordusuna Nâzır ve Dağıstânî Kethudâsı Kapucu-başı Hüseyin Ağa, Nüzül Emmi nasb olunup, tevcîhâtda ‘İsmeti Efendi, Nişâncı ve Hüseyin Ağa, Baş-bâkı Kulu olmak üzere mecbûru'l-hâtır kılındılar. Ser‘asker Ordusu'na Tütün Gümrükçüsü ‘Osmân Ağa, Nüzül Emîni ve Selânikî Küçük Yûsuf Bey, Kassâb-başı nasb olunup, Kürd ‘Osmân Paşa, Niş muhâfazasına ta‘yîn ve Mîr-i mîrânlık ile İnebahtı tevcîh olunan Mustafa Paşa'nın câme-i isti‘dâdı, tırâz-ı1396 Vezâret'le tezyîn ve evvelâ Selânik ve ba‘dehû Haleb Eyâleti ile sûr-ı ikbâli tarsîn ve Edirne'de temkîn olunup, Mîrâhûr-ı Evvel Zühdî Bey, Rumeli Sürücülüğü'ne ve Küçük Mîrâhûr Es‘ad Bey, Anadolu Sürücülüğü'ne  tahsîs ve me‘mûriyetlerinde terhîs olundular.
Pâsbân-oğlu Niğbolu'yu zabt etdikden sonra, eşkıyâ  gürûhundan dört nefer Sergerde ile vâfir erzâli Varna üzerine gönderüp, Bâzârcık A‘yânı Sırıklı-oğlu'nu tahrîk ve bagy u ‘ısyânda merkumu hem-pâ vü şerîk edüp, şehr-i merkumun yedinci Bâzâr gicesi' Varna'ya bi'l-ittifâk hücûm etmeleriyle, bir fırkası kal‘aya dâhil ve bir fırkası gârete ve dîger fırkası iş‘âl-i büyût ü dekâkîne müştagıl olup, Varna Kadısı bulunan Ladikli-oğlu ‘Ali Efendi ehâlîye gayret ü istimâlet vererek bi'n-nefs ehâlî ile istîsâl-i eşkıyâya mübâderet ve ekserîsini i‘dâm ve kal‘ada olanları dahi rây ile râm edüp, şehre isâbet eden nâr-ı zâtü'd-dırâm dahi imdâd-ı sehâb-ı feyz-i Melik-i ‘allâm ile muntafî ve o tarafdan şerr ü mazarrat-ı eşkıyâ müntefî olup, yirmi kadar kelle Âsitâne'ye irsâl ve mesbûku'l-hıdme olan Kadı ve sâyir iş erleri mazhar-ı ihsân-ı Pâdişâh-ı deryâ-nevâl oldular. Bundan sonra Pâsbân-oğlu birkaç nefer müte‘ayyin şakileri Sergerde ve ma‘iyyetlerine vâfir haşerâtı ilhâk ile Ruscuğ'un teshîrini zimmet-i mefsedetlerine süpürde edüp, bu cem‘iyyet ile Rusçuğ'a karîb Kadı-köyü'ne gelüp, mütâbe‘at haberini Ruscuğ'a göndermişler idi. Silistre Vâlîsi Vezîr Gürcü ‘Osmân Paşa bu gayile def‘iyçün mukaddemce Ruscuğ'a ta‘yîn olunmuş bulunup, muhâliflerin meb‘ûslarını mu‘âmele-i serd ile tard ve irâ‘e-i meydân-ı neberd etmekle, ‘ale's-seher eşkıyâ Ruscuğ'a hücûm ve mukatele ve berü tarafdan dahi merdâne mukabele olunup, birkaç sâ‘at muhârebeden sonra zümre-i muhâlifîn münhezim ve kati çok âdemleri dâyire-i hestîden mün‘adim olup, üftân ü hîzân tekrâr Kadı-karyesi'ne şitâbân oldukları hâlde  birkaç kıt‘a nehren [Ü2 [ çete kayıkları dahi görülüp, fi'l-hâl Ruscuk pîşgâhında merbût çete kayıkları mukabele vü mudârabeye başlayup, anlar dahi mukavemetden bîzâr ve geldikleri tarafa firâr ve ferdâsı Kadı-köyü'nde ictimâ‘ eden küştenîler gayret-i câhiliyyeyi elden bırakmayup, va‘d ü va‘îd ile ahadühümâ âharı teşcî‘ ederek tekrâr Ruscuğ'a hecme-endâz-ı şeka ve bu def‘a dahi ekserîsi müste‘sal-i seyf-i zevâl ü fenâ olduğunu müşârun ileyh tahrîr ü îmâ ve imdâd ü i‘âne olunmasını istid‘â etmekle, hıdmeti nezd-i ferd-i Mülûkâne'de makbûl olup, serâsere kaplu bir sevb-i semmûr ve yirmi beş bin guruş ‘atıyye-i behiyye ile kadr ü i‘tibârı mevfûr kılındığından başka, yararlığı zâhir1397 olan Ruscuk A‘yânı Tirsinikli-zâde İsmâ‘îl Ağa'ya Kapucu-başılık ve on beş kîse ve bir sevb a‘lâ kontoş kürk ve sâyir behâdırlara tevzî‘ ve ilbâs içün kırk kîse ve yirmi kadar şemseli ve seksan kadar şemsesiz kapûd irsâl olunup, fîmâ-ba‘d istîsâl-i eşkıyâ ve muhâfaza-i etrâf u enhâya ihtimâm eylemesi bâbında sâdır olan hatt-ı hümâyûn-ı nevâziş-makrûnun me‘âl-i şerîfi derciyle müşârun ileyhe bir kıt‘a fermân-ı celîlü'ş-şân ısdâr ve takviye-i bâzû-yı iktidârı içün etrâfdan ma‘iyyetine vâfir asker-i cedîd ta‘yîn ü tesyâr olundu.
Merkum Pâsbân-zâde taraf taraf isâre-i gubâr-ı ceng ü kıtâl ile Devlet-i ‘aliyye'yi işgal kasdında olduğuna binâ‘en, Belgrad Kal‘ası'nı zabt irâde-i fâsidesiyle Belgrad matrûdlarından Kara ‘Ömer'in ma‘iyyetine bir mikdâr erâzil ü eşhâs ilhâk ve fırka-i mezkûre Pojarafça'yı basup, voyvodasını ahz ve Semendire Kapudanı dahi ehâlîde istişmâm-ı bûy-i nifâk eylediğinden,  hall-i vesâk-ı ikamet ile Belgrad'a gelüp, eşkıyâ Semendire'yi dahi bu vechile girift ve ehâlîsi ile  ittifâk eyledikleri ahbârını Belgrad Kayim-makamı ‘Osmân Paşa'nın sâmi‘ası istirâk etmekle, İzvornik Mutasarrıfı Mîr-i mîrân Hasan Paşa'yı ve Böğürdelen Voyvodası'nı ve sâyiri vâfir asker ile başına cem‘ ü müheyyâ eylediği hâlde eşkıyâ Semendire'den hareket ve Belgrad varoşuna duhûl ile kal‘ada olanlar ile cenge mübâşeret etmişleridi. Muhâfızân ve sâyir dilîrân kal‘adan çıkup, miyânede âlât-ı ceng ü sitîz müdâvele olunup, ‘avn-i Hakk ile sevret-i zümre-i muhâlifîn inhizâm-i fâhiş ile münkesir ve iki yüz mikdârının dimâ‘-i fâsideleri münhemirr olduğundan fazla, mühimmât ve cebe-hâne ve medâric ve livâları mazbût-ı eyâdî-yi asâkir ve dört nefer Sergerde ile yüz elli nefer şekavet-kâr bir kenîseye tehassun etmiş bulunmalarıyla, anlar dahi zûr-bâzû-yı iktidâr ile hayyen ele getürülüp, merbût-ı habl-i züll ü ihtikar olunduğu haberleri Der-i devlet medâr'a vürûd edüp, Kayim-makam ‘Osmân Paşa'ya bir sevb-i semmûr kürk ve on bin guruş ve Hasan Paşa'ya dahi bir sevb-i semmûr kürk ihsân olunduğundan başka, cengde yararlıkları bedîdâr olanlara ilbâs ve taksîm olunmak üzere şemseli şemsesiz altmış kıt‘a kapûd ve on beş bin guruş verilüp, cümlesi müstağrak-ı ni‘am-i Şehriyâr-ı kadr-dân oldular.
Pâsbân-oğlu tekrâr tesvîlât-ı şeytâniyyeye teba‘iyyet ile Niş ve Sofya taraflarına dahi sevk-ı gürûh-ı eşkıyâ edüp, Niş Muhâfızı ta‘yîn olunan Kürd ‘Osmân Paşa'yı ba‘zı behâne ile ehâlî-yi Niş, kabûlden imtinâ‘ ile müşârun ileyh Şehir-köyü'nde ikâmet etmişidi. iki bin kadar şekâvet-kâr, karye-i mezkûre cenbinde bedîdâr olup,  havf-i mâl ü ser ile ehâlî teba‘iyyete muztarr ve ‘Osmân Paşa dahi karâra mecâl bulamayup, Sofya'ya ‘avdet  ve Sofya halkı Pâsbân-oğlu'nun kendülerine gelan tehdîd-gûne mektûbunu ‘illet eyleyerek insırâfını îmâ vü işâret eylediklerinden, mansıbı olan Köstendil'e doğru ‘azîmet ve eşkıyâ dahi Sofya'ya bilâ-mâni‘ ü mezâhim duhûle fursat bulmuşidi. Rumeli Vâlîsi ise cem‘ eylediği askeri etrâf u eknâfa ta‘yîn ve sû-be-sû menâfiz-i eşkıyâyı sedd ile terk-i râhat u hâb-nûşîn eyleyüp, Kürd ‘Osmân Paşa'nın ve Karslı ‘Ali Ağa ile Siroz A‘yânı ismâ‘îl Bey'in Sofya üzerine ve Silâhdârı Hüseyin Paşa'nın Gabrova üzerine ‘azîmet ü teveccühlerini taraflarından gönderdiği mektûblarında tebyîn edüp, Hüseyin Paşa işbu Recebü'l-ferdin yirminci günü' Gabrova şeranpollerinden duhûl ve Pâsbân-oğlu tarafından gönderilan eşkıyâ ile cenge meşgul olup, eşkıyâ bir karyeye tahassun ile müdâfa‘aya kıyâm ve Paşa-yı mûmâ ileyh dahi hasr u tazyîkde ihtimâm eyleyüp, bilâhare karyeyi ihrâk ve eşkıyânın ekseri sûzân olup, âteşden tahlîs-ı cân edenlerin dahi demleri ihrâk olunduğundan gayri, Sofya'ya ta‘yîn olunan Karslı ‘Ali Ağa üzerine eşkıyânın bir gürûhu ve ‘Osmân Paşa üzerine bir gürûhu hücûm edüp, ‘avn-i Hakk ile eşkıyânın iki gürûhu dahi münhezim ve Sofya'da bulunanları dahi ehâlî, dâyire-i hayâtdan mün‘adim edüp, ‘Osmân Paşa'yı Sofya'ya da‘vet etmişler idi. Müşârun ileyh eşkıyâyı ta‘kıb Berkofça Balkânı'na dek ekserîsinin hânumân-ı i‘mârını tahrîb eyleyüp, bu haberler Sülova'da olan eşkıyâya mün‘akis oldukda, karârı  firâra tebdîl eyledikleri ahbârı müte‘âkıben vürûd etmekle, hıdmetleri mûcib-i tahsîn-i Şehriyâr-ı iskender-temkîn olup, ‘avâtıf-ı ‘aliyye-i Şâhâne'lerinden Vezîr Kürd ‘Osmân Paşa'ya bir sevb serâsere kaplu  semmûr kürk ve elli kîse ‘atıyye ve ma‘iyyetinde olan Sirozlu ismâ‘îl Bey'e bir sevb-i semmûr ve ilbâsı muktezî olan sâyir behâdırlara şemseli şemsesiz altmış kapûd irsâl olunup, Silâhdâr Hüseyin Paşa'ya dahi bir sevb-i semmûr kürk ile elli kîse ve Sülova Voyvodası Hasan Ağa'ya Kapucu-başılık ve otuz kîse akça ve Karslı ‘Ali Ağa'ya on kîse ve ma‘iyyetinde olan Kacğar Bölük-başı'ya1398 beş kîse ve Rumeli Vâlîsi'ne iki yüz elli kîse gönderilüp, şevk u gayretleri efzûn ve cümlesi birer cihetle mutayyeb ü memnûn kılındı.
Muhâlifîn üzerine ta‘yîn olunan vüzerây-ı ‘izâmdan Anadolu Vâlîsi Seyyid ‘Ali Paşa'nın Gelibolu'ya ‘ubûrunu Ser‘asker ve Kapudân-ı deryâ olan Vezîr Hüseyin Paşa istimâ‘ ve Âsitâne'den hareket ve müşârun ileyh ile ictimâ‘ edüp, umûr-ı muhârebe beyne'l-vezîreyn müşâvere ve Ziştovi ve Niğbolu'dan murûr ile bâdî-yi emrde Eflâk yakasında bulunması müzâkeresinden sonra, Ser‘asker-i müşârun ileyh ‘avdet ve tertîb-i lâzime-i hatt u tirhâle mübâderet eyledi.
Kadı-karyesi'nde ber-minvâl-i muharrer münhezimen karâr üzere olan eşkıyâ üzerine Silistre Vâlîsi'nin hücûmu mütehakkak olduğundan, Ziştovi ve Tırnova taraflarına müteferrik ve havf-ı ‘akab-gîrân ile Bantova1 Nehri'ni güzâr ve tuğyân-ı nehir sebebiyle bir mikdârı gark-âb-ı demâr olduklarından fazla, Varna'dan müfârakat ve bu cem‘iyyete iltihâk irâdesinde olan beş yüz kadar ehl-i şekavet dahi  gümâştegân-ı devlet savletinden firâr ile nehr-i mezkûru ‘ubûr ve eşkıyânın taraf taraf inhizâmları Tırnova'da olan mefsedet-kârlara mûcib-i insilâb-ı şu‘ûr olup, kasabayı tahliye ile gaybet ve Silahdâr Hüseyin Paşa Tırnova'ya gidüp ikamet eylediği ve o esnâda Pâsbân-oğlu sergerdelerinden Macar ‘Ali tekrâr Tırnova üzerine hücûm edüp,  bu def‘a dahi münhezim olup, ma‘iyyetinde olan beş yüz nefer Arnabûd, Paşa-yı mûmâ ileyh tarafından celb olunup, Lofça ve îvivarca'nın [&lt;-jljJ = İvraca, Vraca] eyâdî-yi bugatdan tahlîs olunduğu ve Belgrad Kayim-mâkamı tarafından gönderilan asker Bojarafça ve Kolar palangalarını darb-ı şemşîr ile teshîr eyledikleri, Rumeli Vâlîsi tarafından tahrîr olunduğundan başka, Gürcü ‘Osmân Paşa me‘mûr-ı ma‘iyyeti olan asâkir ile Ziştovi üzerine tahrîk-i ikdâm ve mukabele üzere olan a‘dâyı küşte-i tîğ-i intikam eyleyerek, kasaba-i mezkûreyi kabza-i tasarrufa idhâl eylediği ahbârı, ‘ale't-te‘âkub vârid-i dergâh-ı Şehriyâr-ı kerîmü'l-hısâl olup, Kürd ‘Osmân Paşa ve Gürcü ‘Osmân Paşa'ya bu def‘a dahi yirmi beşer bin guruş ve Silahdâr Hüseyin Paşa'ya otuz bin guruş ve birkaç günden sonra Gürcü ‘Osmân Paşa'ya elli bin guruşluk altûn ‘alâ tarîkı'l-‘atâyâ irsâl ve bakıyye-i maslahatı teshîl husûsları misâl-i lâzımü'l-imtisâl ile isti‘câl olundu.
Pâsbân-oğlu hevâdârlarından olan Hacı-oğlu Bâzârcığı A‘yânı Sırıklı-oğlu'nun Varna'ya etdiği hasâretine mücâzât lâzım gelmişidi. Ruscuk imdâdına tertîb ve Mîr-i mîrân Yûsuf Paşa Başbûğluğu ile tesrîb olunan asker o gayile ber-taraf  olmak hasebiyle, Sırıklı-oğlu üzerine me‘mûr kılınup, hâcegândan Hacı Memiş Efendi dahi o havâlî askerini sevke ta‘yîn olunmuşidi. Asker-i mezkûr Bâzârcığ'a bir sâ‘at mahalle vürûdlarında Sırıklı-oğlu leylen firâr eylediği tahkik olunup, ta‘kıb içün bir mikdâr asker tesyîr ve Hezargrad A‘yânı Hacı ‘Ömer, o bedbahta dâmen-gîr olup, hayyen Âsitâne'ye irsâl ve geldiği sâ‘at istîsâl olunup, Yûsuf Paşa'ya bu mukabelede bir sevb-i semmûr kürk ile on beş bin guruş ve ma‘iyyetinde  olan Serbest-zâde'ye kezâlik bir sevb-i semmûr ve beş bin guruş ve Memiş Efendi'ye ve Şumnu A‘yânı'na ve Yılık-oğlu'yla Cum‘a A‘yânı'na birer kontoş semmûr kürk ve Topçu ve ‘Arabacı neferâtına tevzî‘ içün bin beş yüz guruş ve sâyir behâdırlığı zâhir olanlara iksâ içün beş sevb şemseli ve on beş şemsesiz kapûd irsâl ve mükâfât-ı hüsn-i a‘mâlleri istikmâl olundu.
Semendire'de olan muhâlifleri i‘dâm ve ba‘dehû Vidin Sahrâsı'nda darb-ı hıyâm eylemek üzere me‘mûr kılınan Bosna Vâlîsi, o havâlî askeriyle Belgrad'a gelüp, Kayim-makam bulunan ‘Osmân Paşa'yı asker-i zafer-karîn ile Semendire'ye ta‘yîn eylemişidi. Bu haberler Pâsbân-oğlu'na mün‘akis olup, fi'l-hâl kasd-ı imdâd ile bir mikdâr eşhâs irsâl ve Pojarafça'ya idhâl eyleyüp, Belgrad ve Bosna askerinin tedârük-i tâmm ile ‘azîmetlerin istimâ‘ etdikleri gibi havf-ı cân ile tâlib-i emân olmalarıyla, istîmânları kabûl olunup, süvârîleri berren ve piyâdeleri nehren rû-gerdân-ı semt-i idbâr oldukları hâlde gümâştegân-ı devlet Pojarafça istihlâsına kemer-bend-i gayret olup, muhâlifîn tarafından  şerânpo ve sâyir sûretler ile verilan istihkâmât münhedim-i tîşe-i himem-i kümât-ı zafer-simât olup, iki sâ‘at rû-be-rû muhârebe vukü‘ ve muhâlifler müteferriku'l-cümû‘ olup, bir mikdârı küşte-i seyf-i berîk ve mütehassın olanları cân-sipâr-ı tûde-i harîk olup, ecel-i nâ-resîdelerinden altmış kadar hazele-i ‘ısyân-nişân vaz‘-ı zindân olunup, sergerdeleri Pehlevân-oğlu ve Debreli Şeyh-oğlu'nun ser-i nuhûset-eserleri tafsîl-i vuku‘ât ile Bosna Vâlîsi tarafından vürûd edüp, Semendire ve Pojarafça muhâfazası şimdilik İzvornik Muhâfızı Hasan Paşa ile İzvornikli Mehmed Paşa'ya havâle  ve Niş Kal‘ası dahi ber-vech-i sühûlet Rumeli Vâlîsi tarafından zabt olunup, bi-hamdillah sû-be-sû keyd ü gezend-i muhâlifîn izâle olundu.
Berkofça ve Plevne'de muhâliflerin tehaşşüdü şüyû‘ bulduğuna binâ‘en, Karslı ‘Ali Ağa, Berkofça ve Hüseyin Paşa, Plevne üzerine asker-keş olmuşlar idi. Bugat-ı mezkûre iki mahalde dahi müstekarr olmayup firâr ve zikr olunan kasabalar mazbût-ı asker-i nusrat-âsâr olduğu, Pâsbân-oğlu'nun mesmû‘u olduğuna binâ‘en, ‘âdeti üzere tekrâr dâmen-i ‘afva teşebbüs edüp, Vidin Muhâfızı ‘Abdî Paşa Kethudâsı'nı kendü tahrîrâtıyla ve ‘Abdî Paşa'dan kerhen aldığı mektûbuyla Âsitâne'ye irsâl edüp, Kethudây-ı merkum fettân-ı rûzgâr bir şahs-ı nâ-bekâr olup, izâlesi muhtâr-ı erbâb-ı ihtibâr olmağla, Baş-tebdîl mübâşeretiyle Büyük-çekmece'de seri bedeninden cüdâ ve cesedi haşerât-ı arza gıdâ kılındı.
Aydonatlı Mîr-i mîrân ‘Abdurrahmân Paşa, Rumeli Vâlîsi ma‘iyyetine bin nefer piyâde irsâlini müte‘ahhid ve bu mukabelede askere Sergerde eylediği yeğeni Dervîş Bey'e Mîr-i mîrânlık ihsân olunmasına müterassıd olmuşidi. Mûmâ ileyh  neferât-ı mezkûre ile Rumeli Vâlîsi mu‘askerine duhûl ve yeğeninin nâyil-i me‘mûl olmasını müşârun ileyh tahrîrâtında beyân etmekle, iltimâsına binâ’en Ramazân-ı şerifin yirmi ikinci günü' mûmâ ileyhin kevkeb-i ikbâline iki tûğ ile fürûg verildi.
Niğbolu üzerine Gürcü ‘Osmân Paşa, mevcûd-ı ma‘iyyeti olan asâkir ile hücûm edüp, birkaç sâ‘at muhârebeden sonra kal‘a teshîr ve derûnunda olan ‘usât tedmîr olunduğundan başka, Kulle Kal‘ası dahi istîmân ile mazbût olup, müşârun ileyhin bu hıdmeti dahi nezd-i ferd-i Mülûkâne'de karîn-i tahsîn ve elli bin guruş ‘atıyye ile mesârıfı tehvîn olunup, Delîl-başısı  Aydın Ağa'ya Mîr-i mîrânlık ve Kethudâsı Mahmûd Ağa'ya Kapucu-başılık ihsân olunup, Bilâslı Mehmed Paşa dahi Lom üzerine sevk-ı erbâb-ı vega edüp, muhâliflerin târ-ı ıstıbârları munsarım ve Vidin tarafına münhezim olarak hâric-i Vidin'de bugat u eşkıyâdan ferd-i âferîde kalmayup, verây-ı cidâr-ı hisârda cümlesi müstetir oldukları, vürûd eden tahrîrât me‘âlinden ma‘lûm u münfehim olmağla, Paşa-yı mûmâ ileyhin hıdmeti meşkûr ve sa‘yi mebrûr olup, otuz kîse ‘atıyye-i hümâyûn ve bir sevb bol yenlü ferve-i ferah-nümûn irsâliyle, kadr ü i‘tibârı vâsıl-ı kulle-i çarh-ı nîl-gûn oldu.
Dağlı eşkıyâsından olup, Pâsbân-oğlu tarafına müncezib olan Emîncik, mütegallibe gürûhunun refte refte izmihlâllerini müşâhede ile cây-ı halâs ve nefsini istıhlâs dâ‘iyesiyle Tırnova kurâsından Rahova Karyesi'ne tehassun edüp, o aralıkda Tırnova Voyvodası olup, Silahdâr Hüseyin Paşa sadmesinden firâr eden “İbrâhîm” nâm şakı dahi merkuma mültehik olduğu Edirne'de mukîm Haleb  Vâlîsi'ne ‘aks etmekle, tefrîk-i cem‘iyyetleri zımnında üzerlerine asker1399 ta‘yîn ve mukabelede ‘aczleri zâhir olduğundan firâr ve Vidin'e dâhil oldukları ve Lom'dan firâr ve Akçar'da karâr eden eşkıyâ üzerine Vezîr Kürd ‘Osmân Paşa ma‘iyyetinde olan Bilâslı Mehmed Paşa'yı ta‘yîn edüp, iltikay-ı ferîkayn vuku‘unda muhâlifler bozulup, beş yüz mikdârı helâk ve Macar ‘Ali ve sâyir sergerdeleri üftâde-i magak-ı hâk1400 olup, esve‘-i hâl ile Vidin'e duhûl eyledikleri haberi müşârun ileyh tarafından vârid oldu.

◊ 22 Ramazân 1212 = 10 Mart 1798 Cumartesi.
Ada-kal‘ası'nda mütegallibe tarafından cây-gîr olan Köse Mustafa ve sâyir müte‘ayyinler hüsn-i tedbîr ile taraf-ı devlete imâle olunup, fîmâ-ba‘d câdde-i istikâmetden ‘udûl  etmameleri şartıyla, cerâyim-i güzeşteleri ma‘füvv ü magfûr ve adada mütemekkin neferâtın mevâcibleri dahi Eflâk Voyvodası tarafından havâle olunup, hâtırları mecbûr kılındı. Vidin Ser‘askeri nasb olunan Vezîr Kapudan Paşa hazretleri dahi ihzâr-ı zâd ve tekmîl-i ‘udde vü ‘atâd edüp, işbu Şevvâlü'l-mükerremin yirmi üçüncü Isneyn günü^ Mîrâhûr Köşkü'nde hâk-i kadem-i Mülûkâne'yi zerûr-ı çeşm-i iftihâr edüp, bol yenlü bir sevb-i semmûr ile mültefet ve vesâyây-ı Mülûkâne'yi kurt-ı binâgûş-i i‘tibâr u rağbet eyleyerek savb-ı maksûda tahrîk-i râyet eyledi.
Anadolu Vâlîsi ‘Ali Paşa Kalafat tarafına geçüp, Vidin'in hasr u tazyîkına mübâşeret etmişidi. Pâsbân-oğlu Vidin'de olan çete kayıklarını donadup, kara askeriyle müdâfa‘aya kıyâm ve berü tarafdan dahi mukabele birle muhâliflerin bir kıt‘a kayıklarını zabt ve birini gark ve berren gönderdikleri bugatı rehgîr-i vâdî-yi inhizâm  eylediklerinden gayri, Silistre ve Adana ve Tırhala vâlîleri dahi Akşar'a hareket ve Vidin'e karîb bir mahalle nasb-ı hıyâm-ı savlet eylediklerini Vidinlü mu‘âyene ve üç-dört bin süvârî ihrâcıyla izhâr-ı mübâgaze vü müşâhane etmeleriyle, berü tarafdan asker-i ma‘reke-sâz a‘lâm-ı ikdâm ü gayrete ihtizâz vererek muhâlifîn üzerine hecme-endâz ve kırk elli mikdârını küşte-i seyf-i cân-güdâz etmeleriyle, kusûru firâr ve kemâ-kân Vidin'de istikrâr eylediler. Ser‘asker-i müşârun ileyh Vidin Sahrâsı'nı madrab-ı hıyâm eyledikde, me‘mûr-ı ma‘iyyeti olan vüzerây-ı ‘izâm ve mîr-i mîrân-ı kirâm ve sâyir vücûh-ı askerîyi şem‘-i bezmine cem‘ edüp, her birini bir tarafdan tazyîk-ı kal‘aya ta‘yîn ve bâdî-yi emrde Vidin ehâlîsine mektûb yazılması tahsîn olunup, gönderilan mektûbun cevâbı müte‘ahhar olduğundan,  hâric-i kal‘ada vâki‘ bir karyede mütehassın “Emîncik” nâm şakinin üzerine varılmak tasmîm olunup, bir tarafdan vüzerây-ı ‘izâm ve bir tarafdan Tebedelenli ‘Ali Paşa hücûma ibtidâr ve o aralıkda Vidin'den imdâd çıkup, tarafeyn ile iş‘âl-i nâyire-i kıtâl ve muhâliflerin ekseri istîsâl ve berü tarafdan dahi vâfir sakatlık olup, ne hâl ise Emîncik iki zahm-i mühlik ile Vidin'e firâr eylediği hılâlde Pâsbân-zâde'nin bir-iki def‘a meb‘ûsları gelüp, sadra şifâ verecek cevâbları olmadığından ircâ‘ ve bundan sonra mahall-be-mahall meterisler hafrına isrâ‘ ve sademât-ı top ile Vidin'in ekser mahalli ıklâ‘ olunup, bâki ahvâl hazeren ‘ani't-tatvîli ve'l-imlâl ihtiyâr-ı semt-i îcâz ile bundan sonra havâle-i kalem-i sühan-sâz kılınur.
◊ 23 Şevvâl 1212 = 10 Nisan 1798 Salı. Metnimizde belirtilen gün ile bizim ilgili eserlerden istifade ile belirttiğimiz gün arasındaki farklılık, hilalin görülmesinden kaynaklanmış olmalıdır.
