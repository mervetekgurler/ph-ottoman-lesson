Eshâm-şüden-i mukata‘a-i Hama ve Humus
Mâl ve kalemiyyesi ma‘lûm mukata‘ât-ı mîriyyeden  Hama ve Humus ve Ma‘arratü'n-Nu‘mân ve kurâ ve mezâri‘-i Hısnu'l-Ekrâd mukata‘aları ‘an-asl külliyyetlü mu‘accelât ile Şâm vâlîlerine ber-vech-i Mâlikâne fürûht olunur iken, vülât-ı Şâm zikr olunan mukata‘âtı bir müddetden berü bilâ-mu‘accele zabt u tasarruf eyleyüp, yüz bin guruş fâyiz takdîrine mütehammil mukâta‘alardan fâyide-i mîrî münkatı‘ olmak zarar u hasârı mûcib olup, şimdilik elli bir bin beş yüz guruş fâyiz takdîr ve bu meblağdan üç bin beş yüz guruş senevî idâre eyleyecek kimsenin mesârıfına tahsîs ve kusûrunun her bir kîsesi bir hisse i‘tibâr ve her hisse beş bin guruş mu‘accele ile ricâl ü nisvândan taleb-kâr olanlara fürûht olunmak ve mukâta‘ât-ı merkümenin emvâli mesârıf-ı hacc-ı şerîfe müretteb olmağla, beher sene Şâm vâlîleri tarafından zabt olunmak muvâfık-ı hâl olduğuna binâ‘en, beher sene Şâm Vâlîsi ve Mîrü'l-hâcc bulunanlara şurût-ı mer‘iyyesiyle işbu mukata‘ât  der-‘uhde vü ilzâm ve müstakıll berât verilmek ve kapu kethudâları evvel-be-evvel evkat-ı mu‘ayyenede edâ ve teslîmine te‘ahhüd edüp, kavî sarrâf göstermedikçe ilbâs-ı hil‘at olunmamak ve gayr ez-mâl ve kalemiyye takdîr olunan fâyizât emsâline kıyâsen senede iki taksîte rabt olunup, taksît-i evveli Haziran ve sânîsi Kânûn-ı evvel ibtidâlarında kaleminden verilecek sûretler ile ashâb-ı mukata‘âta kapu kethudâları tarafından edâ olunmak ve zikr olunan hisselerin mahlûlâtı şurût üzere mîrîden fürûht olunup, âhara kasr-ı yedi dahi câyiz olmak ve hâsılât ü nemâsına nazaran vülât, fâyiz-i mukadderden ziyâde zamm eyledikleri hâlde zamîme-i mezkûre kezâlik hisse i‘tibârıyla fürûht olunmak  husûsları, karâr-gîr-i erbâb-ı tedbîr olup, ol bâbda hatt-ı hümâyûn şeref-yâfte-i sudûr ve işbu mukata‘ât bin iki yüz on iki senesi Mart'ı ihtidasından' i‘tibâr ile hâlâ Şâm Vâlîsi Vezîr ‘Abdullah Paşa'ya ilzâm olunduğunu müş‘ir der-‘uhde berâtı ve i‘lâm-i hâl emri ve Baş-muhâsebe'ye ve Sehm Rûznâmçesi'ne ve Kapu Kethudâsı tarafına ‘ilm ü haberleri i‘tâ olundu.

◊ 1Mart 1212 = 24 Ramazân 1212 Perşembe.
