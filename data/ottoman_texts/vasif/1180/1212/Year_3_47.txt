Şurût-ı neferât-ı Süvârî-yi Topçuyân ve ‘Arabacıyân
Hîn-i iktizâda ba‘zı mahallere ‘ale'l-‘acele top yetişdirmek ve çep ü râstdan zuhûr eden firak-ı a‘dâ müdâfa‘asına kıyâm ve iktizây-ı hâl ile sâyir Topçu neferâtı gibi piyâde hıdmetini iltizâm eylemek üzere Süvârî Topçu tertîbi mehâmm-ı lâzımü'l-ihtimâmdan olmağla, beher topa ma‘a usta ve Yamak on1403 ikişer nefer tertîb ve binek bârgîrlerini kendüleri tîmâr edüp, bir ‘âriza-i gayr-i zarûriyye ile bârgîrler sakat ve ‘amelden kalmak lâzım gelürse, bedeline alınan bârgîr  behâsının bir mikdârı mevâciblerine mahsûb olmak ve kanûn-nâme-i hümâyûn şurûtu bunların hakkında dahi cârî olup, süvârî1404 serdengeçdi topçuları olarak her ortaya bir topdan yirmi beş top tertîbi ma‘a Ağa ve zâbitân zamm olunup, şimdilik ta‘lîm üzere olan on1405 top neferâtı zîrde mastûr kisve-behâ ve me‘âş ve yevmiyyeleriyle tahrîr ve ba‘dehû yirmi beş top tertîbine iblâğ ve bir mahalle Topçu Ortası me‘mûr kılındıkda, bunlar  o ortalara Yamak verile. Eğer birkaç topun bir orta ile ‘acâleten irsâli iktizâ eyler ise, ‘Alemdâr ve yâhûd Baş-top Ustası, Başbûğ olup, ta‘yînâtlarını berâber götüreler. Ve cümlesinin başka me‘mûriyyetleri lâzım geldikde, sâyir ortalarda olan Baş-karakullukçu ve Saka ve Karakullukçu tahrîr olunup, müstakıll Serdengeçdi bayrağı ola.
Ve bir nefer Süvârî Serdengeçdi Ağası'na senevî bin guruş me‘âş ve yevmiyye sekiz çift nân-ı ‘azîz ve ikişer kıyye lahm ve bir nefer ‘Alemdâr'a ve bir nefer top ustasına senevî beşer yüz guruş me‘âş ve bir kıt‘a top tertîbinde bir nefer Süvârî top ustasına yüz akça yevmiyye ve yirmi akça kisve-behâ ve bir nefer Süvârî Yamağa yetmiş akça yevmiyye ve yirmi akça kisve-behâ ve on nefer süvârî topçularından her birine elli beşer akça yevmiyye ve yirmişer akça kisve-behâ tertîb olunup, ‘arabacılardan dahi Süvârî tertîbi lâzım gelüp, kanûn-nâme-i hümâyûnda musarrah şurût kezâlik bunların hakkında dahi cârî ve bâlâda tahrîr olunduğu üzere şimdilik on top1406 tertîb olunup1407 ve me‘âş ve yevmiyye ve kisve-behâlarıyla tahrîr ve ta‘lîm ve te‘allüm olunarak Topçuyân yirmi beş top tertîbine iblâğ olundukda, ‘arabacılar dahi iblâğ olunmak ve bir top ile bir cebe-hâne ‘arabasını idâre eylemek üzere  ma‘a Halîfe iki nefer ziyâdesiyle sekiz nefer tertîb olunup, yedlerinde olan top ve cebe-hâne ‘arabası kangı top ustasının ise ve ol usta ne mahalle me’mûr olur ise ‘Arabacı dahi ol veçhile hareket edüp, topçuların süvârîleri şerâyiti ‘arabacılarda dahi cârî ola. Ve bunların baş-halîfelerine senevî beş yüz guruş  me‘âş ve yevmiyye dört çift nân ve bir kıyye lahm ve bir nefer Mülâzım Halîfe'ye senevî dört yüz guruş me‘âş ve bir top ve bir cebe-hâne ‘arabası neferâtı tertîbi üzere bir nefer Halîfe'ye yetmiş akça yevmiyye ve yirmi akça kisve-behâ ve yedi nefer Süvârî ‘Arabacıyân'ın her birine kırkar akça yevmiyye ve yirmişer akça kisve-behâ olmak üzere tanzîm ve ol bâbda şeref-yâfte-i sudûr olan hatt-ı hümâyûn mahalline kayd ve iktizâ edenlere ‘ilm ü haberleri verildi.
