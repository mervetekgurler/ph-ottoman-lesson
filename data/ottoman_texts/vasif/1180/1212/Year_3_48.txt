‘Azl-i Ser-bostâniyân-ı Edirne ve nefy-i mukâbele-i Süvârî Râşid Efendi ve tevcîhât-ı ‘ilmiyye ve tevcîh-i Kilis
Edirne Bostâncı-başısı olan Bekir Ağa'nın idâre-i umûrda kesel ü rehâveti nümâyân olduğunu Rumeli Ser‘askeri Kapudan Paşa hazretleri beyân ve Hasekîlik'den neş‘et ile Kapucu-başı olup, bir zemân Bergos'da ikâmet ve o havâlî keyfiyyâtına tahsîl-i vukuf u mümâreset eden Enbâr Emîni Mustafa Ağa'nın bu hıdmete liyâkatini âverde-i zebân buyurmalarıyla, Bekir Ağa ‘azl ve Ağa-yı mûmâ ileyh yerine vasl olunup, münhall olan Enbârlar Nezâreti'ne hâcegândan ‘Abdülkerîm Efendi dâmâdı Mehmed Efendi şâyân görüldü.
Sâbıkâ1408 Süvârî Mukâbelecisi olan Küçük Râşid Efendi, başına gelan felâketlerden mütta‘ız olmayup, lisânını nefsine muzırr olan kelimât ile tahrîk eylediği, bu def‘a dahi gûş-i gaflet-pûşunu mûcib-i ta‘rîk olup, işbu Cumâdelâhıre'nin yirmi dokuzuncu  günü' bi-tarîkı'n-nefy Kıbrıs Cezîresi'ne nefy ü teb‘îd ve herze-gerd-i vâdî-yi mefsedet olanlara bu mülâbese ile izhâr-ı sûret-i inzâr u tehdîd olundu.
Rumeli Kadı‘askeri Velî Efendi-zâde  Mehmed Emîn Efendi'nin müddet-i ‘örfiyyesi gâyete resâ ve gurre-i Receb'de Sadâret-i Rumeli ile Samanî-zâde ‘Ömer Hulûsî Efendi nâyil-i ‘izz ü ‘alâ olup, iki yüz [on] üç senesi Rebî‘ulevvel'inden ' zabt ve yevm-i zabtından ‘azli mu‘teber olmak şartıyla Kazây-ı Şâm, Hâfız birâderi İbrâhîm Efendi'ye ve sene-i merkume Receb'i gurresinden' mutasarrıf olmak üzere Kazây-ı Selânik, Manyasî Mehmed Efendi'ye ve sâl-i mezkûr gurre-i Muharrem'inden mutasarrıf olmak üzere Kazây-ı Kuds-i şerîf, Bekir Paşa İmâmı[-zâde] Mehmed Sa‘îd Efendi'ye ve sene-i merkume Rebî‘ulâhır'ı gurresinden' zabt etmek üzere Kazây-ı İzmir, Ser-etıbbây-ı Hâssa Nu‘mân Efendi'ye tevcîh ve Kilis Sancağı Mîr-i mîrân İbrâhîm Paşa'ya ‘inâyet olunmasını Bosna Vâlîsi Vezîr Silahdâr Mustafa Paşa recâ eylediğine binâ’en, livâ’-i mezkûr gurre-i Receb'de'4 mûmâ ileyhe tevcîh1409 ile hâli terfîh olundu.
