İhrâc-ı Surre-i hümâyûn ve ibkây-ı Vezâret-i Moravî Ahmed Paşa ve Nasûh Paşa
İşbu Receb-i şerîf in on ikinci günü'5 beher sâl sükkân-ı Haremeyn-i şerîfeyn'e irsâli mu‘tâd olan Surre-i hümâyûn, Haremeyn Hazînesi'nden ifrâz ve emânetiyle kesb-i imtiyâz eden Tecellî Efendi'ye teslîm olunup, umûrunu tanzîm ‘akabinde müctâz-ı râh-ı Hicâz oldu.
Haleb Eyâleti ile Edirne'de ikâmeti fermân olunan Vezîr Mustafa Paşa'nın üzerinde olan İnebahtı Sancağı münhall ve bir müddetden berü Yenişehir'de mukîm olup, o havâlî keyfiyyâtına vukufu olan Ahmed Paşa'ya ibkây-ı Vezâret'iyle tevcîhi tasvîb-kerde-i erbâb-ı ‘akd ü hall olduğuna binâ‘en, şehr-i mezkûrun  yirmi yedinci günü'6 İnebahtı Sancağı müşârun ileyhe sezâ ve mahall görülüp, Magosa'da ikâmet ile hâli berhem-zede-i zîk-ı  ma‘îşet olan ‘Azm-zâde Nasûh Paşa'nın dahi ibkây-ı Vezâret'ini Mısır Vâlîsi ve ümerâ recâ etmeleriyle, recâları müsâ‘ade-i seniyyeye makrûn olup, ibkây-ı Vezâret'inden başka Hanya Sancağı ile mutayyeb ü memnûn kılındı.
