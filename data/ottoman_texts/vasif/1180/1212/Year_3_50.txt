Nüzûl-i kalyon ve korvet
Tersâne-i ‘âmire'de bundan akdem inşâsına mübâderet olunup, bu esnâda tekmîl olunan bir kıt‘a altmış üç zirâ‘ sefîne ile bir kıt‘a korvetin deryâya nüzûlü vakti gelüp, işbu Şa‘bân-ı şerifin on sekizinci İsneyn günü' Pâdişâh-ı yemm-i ‘atâ dâme mâ-dâme'l-felekü'l-a‘la hazretleri Tersâne'yi şeref-i kudûmlarıyla pür-behcet ü behâ buyurup, huzûru mu‘tâd olan Sadrıa‘zam ve Şeyhulislâm Efendi hazerâtını teveccüh-i Mülûkâne ile nâyil-i mefharet buyurdukdan sonra, ihzâr olunan mahall-i eşrefde zânû-zede-i şevket ve ihtiyâr olunan vakit hulûlünde zikr olunan sefîneler ber-vech-i sühûlet deryâya nüzûl ile izhâr-ı şâd-mânî vü ferhat kılınup, müşârun ileyhimâ hazerâtını birer ferve-i semmûr ilbâsiyle mazhar-ı nevâziş ü iltifât ve sâyirlerini dahi hila‘-i fâhire ve ‘atâyay-ı mütekâsire ile hâyiz-i rehîne-i meserrât buyurdukdan sonra, müntezihât-ı Hâkaniyye'lerinden Âyîneli-kavak Serâyı'na pâ-nihâde-i şeref ü rağbet ve ba‘dehû makarr-ı Saltanat'larına nûr-bahş-ı tal‘at oldular.
Şehriyâr-ı gerdûn-bestat hazretlerinin levâzım-ı cihâd ü gazâ istikmâline evkat-ı hümâyûnları masrûf ve yevmen-fe-yevmen ‘udde vü ‘atâd-ı ecnâd semtine zimâm-ı himmet-i Mülûkâne'leri ma‘tûf olduğuna binâ‘en, yevm-i mezkûrda zikr olunan  sefîneye mu‘âdil bir sefinenin dahi inşâsına emr ü fermân ve fi'l-hâl  lodoslaması ref‘iyle inşâsına teşmîr-i1410 dâmân kılındı.
