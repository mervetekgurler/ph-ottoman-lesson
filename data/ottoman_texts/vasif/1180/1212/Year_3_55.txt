Terceme
Efendi-yi mûmâ ileyh Re‘îsülküttâb-ı esbak Hacı Mustafa Efendi'nin mahdûmu ve sulehâdan Bıçakçılar İmâmı hafidi olup, bin yüz elli altı târihinde' tevellüd ve pertev-i nısfu'n-nehâr-ı zekâ ile tevakkud edüp, ‘arazı cevherden ve halhâlı miğferden farka kudret-yâb oldukda, tahsîl-i ‘ilm ü kitâbete dâmen-çîn-i ihtimâm ve mukaddimâtı tahsîl ile mâ-beyne'l-akrân benâm olup, Mektûbî Kalemi'ne müdâvim ve seksan ikide'4 Kalem ile sefere ‘âzim olmuşidi. Sefer hıtâmına  karîb Ser-halîfelik ile  gusn-i ikbâli ratîb olup, bir zemândan sonra Sadrıa‘zam Mektûbçuluğu ile dil-şâd ve Halîl Paşa Sadâreti'nde dâyirelerine ez-kadîm müntemî olan Haremeyn Müfettişi Musullu ‘Ali Efendi vefât edüp, ba‘zı cihetlerini bilâ-istîzân evlâdına tevcîh eylediğinden, Sadrıa‘zam müşme‘iz olup nefyini murâd etmişiken, tevassut-ı şüfe‘â ile kayd-ı nefyden âzâd ve ‘azl ile dâyire-i Âsafî'den ib‘âd olunmuşidi. Ba‘dehû Silahdâr Kitabeti ile tatyîb ve Râşid Efendi, Re‘îs oldukda, Sâhib-i tercemeyi Beylikçilik ile Bâb-ı ‘âlî'ye takrîb eyleyüp, sefere ma‘an ‘azîmet ve Hayrî Efendi vefâtında hıdmet-i Riyâset'le kesb-i şeref ü rağbet edüp, Nemçe ve Moskov musâlahalarına me‘mûr ve hıtâm-ı maslahatda Âsitâne'ye gelüp, birkaç mâh murûrundan sonra sîne-çâk-ı garâm olduğu, şâhid-i zîbây-ı Riyâset'den mehcûr olup, bir müddetden sonra Büyük Rûznâmecilik ile müşerref ve Sadrıa‘zam Kethudâsı Bekir Ağa'ya halef olmuşidi. Etvârı muhâlif-i tab‘-ı Sadr-ı ‘âlî olup, ‘azli mukaddimâtını temhîdden hâlî olmadığına binâ‘en,
‘âkıbet ‘azl ile tekdîr “Ve men yesma‘ yehal”1412 mefhûmu üzere hakkında tefevvüh eylediği ekavîl-i meşrebü'l-‘azb hâtır-ı Mülûkâne'yi tagyîr edüp, bundan sonra Nişâncı ve Beyhân Sultân Kethudâlığı'nda Burusa'ya iclâ ve ba‘dehû sebîli ihlâ olunup, Âsitâne'ye geldikden sonra çok geçmeyüp, hulûl-i ecel-i mev‘ûd ile terk-i bûd ve ne-bûd eyledi.
Mûmâ ileyh istihrâc-ı ‘ibâreye kadir ve nükât-ı edebiyyeyi halle muktedir, elsine-i selâsede şi‘r ü inşâ melekesine mâlik ve her hâlde tarîk-ı nasafet ü i‘tidâle sâlik,  sadâkat-kâr-ı dâyire-i Saltanat ve bende ve bende-zâde-i devlet idi; tecâvezallâhu „an seyyi ’âiihî .
