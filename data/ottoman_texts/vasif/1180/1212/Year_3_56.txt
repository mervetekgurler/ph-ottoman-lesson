Fevt-i Re‘îsülküttâb Râşid Efendi
Mûmâ ileyh işbu Ramazân-ı şerîf evâyilinde^ ‘illet-i insıbâb ile zânû-zede-i  visâde-i bîmârî ve şehr-i mezkûrun on beşinci Sebt günü o ‘illet haysiyyeti ile rahl-i vücûdu ilkay-ı ribât-ı cezâ-kârî eyleyüp, Sultân Bâyezîd Mezâristânı'nda hâk-i siyâha defîn ve ahbâb ü asdıkası mübtelây-ı âh ü enîn oldu.
Mûmâ ileyh Dîvân Kalemi küttâbından Ca‘fer Efendi'nin sulbünden bin yüz altmış iki târihinde^ ser-zede-i zuhûr ve kesb-i meleke-i ‘akl ü şu‘ûr ‘akabinde Dîvân Kalemi'ne me‘mûr olup, giderek Beylikçi Kîsedârı ve Hayrî Efendi Re‘îsülküttâb oldukda, Beylikçilik hıdmet-i eşrefi zamîme-i kadr ü i‘tibârı olmuşidi. Halîl Hamîd Paşa Sadâret'e geldikde, ‘an-asl mûmâ ileyh hacr-i terbiyesinde perverde olmak cihetiyle Mektûbçuluk hıdmetine takrîb ve Halîl Paşa ‘azlinde yed-i rişvet olmak isnâdıyla Âsitâne'den nefy ü tagrîb murâd olunmuşiken, nakd-i gîrân-ı ‘asr himâyeleriyle ortadan reh-yâb ve vâreste-i dü-şâh-ı ıztırâb olup, bu mülâbese ile kevkeb-i ikbâli âfil ve bir müddet libâs-ı hamûle mürtefil olmuşidi. Hayrî Efendi Tersâne Emâneti'nden Riyâset'e nakl ü tahvîl olundukda, bunlar kemâ-kân Beylikçilik ile vâlâ-cenâb ve sefer zuhûrunda Feyzî Süleymân Paşa yerine Re‘îsülküttâb olmuşlaridi. Beş-altı mâhdan sonra Rikâb Re‘îsi Nahîfi Efendi intikal ve Sadr-ı vakt tarafından o hıdmetin ta‘yîni münâsib-i vakt ü hâl mülâhaza olunup, o mazmûnda  müşârun ileyhe hatt-ı hümâyûn irsâl olunmuşidi. Yûsuf Paşa mûmâ ileyhi bitâne-i umûru ‘add ve menâfiz-i ‘âlemden hübûb eden rüzgârı sedd etmek kavliyle te‘kîd-i merâyir-i peymân ve teşdîd-i elfâz-ı eymân ‘akabinde Âsitâne'ye gönderüp, iki buçuk sene zâhirde Vekâlet ve bâtında müstakillen idâre-i umûr-ı Riyâset eyleyüp, Ordu-yi hümâyûn Âsitâne'ye dâhil  ve ricâlinin sâbıkı gibi menâsıbdan in‘izâllerine mürüvvet ve şefekat-i Mülûkâne hâyil olup, Sâhib-i tercemenin dahi vukufu sebebi ile Bâb-ı ‘âlî'den infisâli tecvîz olunmayup, Çavuş-başılık ile bekâm ve Dîvân-ı hümâyûn'da icrây-ı ahkâm eyleyerek, yevmen mine'l-eyyâm vücûduna ‘ilel ü eskam târî ve bir mâhdan ziyâde âh ü enîn kârı olmuşidi. Bür’-i ‘illet ‘akabinde sâniyen tahsîl-i dest-i Riyâset ve kâr-fermâ-yı devlet ve bu def‘a dahi iki seneden efzûn o hıdmete mülâbes ü makrûn olup, ahvâlini müfettiş olan küberâ’-i devletin ba‘zısından mütevahhiş olduğuna binâ’en, sûret-i isti‘fâ ile hâst-kâr-ı ‘azl ü infisâl olduğu, hakkında mûcib-i igbirâr ve Riyâset'den ‘azl olunup, iki seneye karîb agyârdan hâlini istitâr ile kûşe-güzîn-i mezellet ü ihtikar olmuşidi. Sadrıa‘zam ve Fetvâ-penâh niyâzlarıyla Tersâne Emâneti'ne nâyil ve bir buçuk sene murûrunda yine maksadı hâsıl olup, sâlisen ‘Utâridîler'e re’îs ve felek-i devlete Bercîs oldu.
‘İzzet Paşa'nın huzûr u gıyâbında hem-demi ve her hâlinde enîs ü mahremi iken müşârun ileyh ba‘zı mevâdd zımnında mûmâ ileyhden müsteş‘ir ve matla‘-ı Riyâset'den makta‘-ı hayâtına dek “Şâvir  ve hâlif”* mu‘âmele-i garîbesiyle mûmâ ileyhi dâğ-dâr u müte’essir etmişidi. Bu hâl ile marîz ü hasta ve dağdağa-i ‘âlem-i fânîden reste oldu.
Mûmâ ileyh hadîdü'z-zihn ü mütefattın ve vakur ü mütemekkin, sıfat-ı sehâ ile benâm ve sür‘at-ı kitâbetle pîşvây-ı ketebe-i aklâm olup, ancak nâsa sû’-i zann galib ve herkes mekrinden hârib, ednâ si‘âyet ü nifâk ile şakıkını fedâ etmek ‘âdeti ve mekr eylediği âdeme takıyye sûretinde ikrâm-ı muktezây-ı mecrây-ı maslahatı olup, temâdî-yi eyyâm-ı ikbâl ile iktinây-ı emvâl ve vefâtına dek za‘f-ı hâl  nolduğun bilmeyüp, mahsûd-ı emsâl olacak tarâyif ü netâyif-i istimlâkiyle ifrâğ-ı arzû-yı bâl ederek intikal eyledi.
Be-în-cümle merkez-i sadâkatde kayim ve vücûdu devlete lâzım idi. Terk eylediği emvâl-i kesîresine cânib-i mîrîden ta‘arruz olunmayup, hıdmet ü sadâkatine hürmet ve âharlara tâziyâne-i şevk u rağbet olmak içün taraf-ı hümâyûndan hasîs ü nefîs neye mâlik ise evlâdına ihsân ve vefâtından sonra bile mazhar-ı ikrâm-ı Pâdişâh-ı kadr-dân oldu.
