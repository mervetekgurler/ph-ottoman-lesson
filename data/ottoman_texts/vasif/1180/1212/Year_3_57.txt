Vuku‘-ı tevcîhât
İşbu Şevvâlü'l-mükerremin dördüncü Çehârşenbih günü' tevcîhât vukû‘ bulup, ‘umûmen kapu ricâli ve defterdârân ibka olunup, Nişâncılık va‘d-i sâbıka binâ’en Rumeli Ordusu Nâzırı İsmâ‘îl ‘İsmetî Efendi'ye; Defter Emâneti, Şerbetçi dâmâdına ve sâyir menâsıb dahi erbâbına tevcîh ve vüzerây-ı ‘izâm hazerâtının dahi ekserîsi mansıblarında takrîr olunup, Çirmen Mutasarrıfı Hüseyin Paşa'ya Rütbe-i Vezâret verildi. Haleb'de sâdât ile Yeniçeriyân miyânında tekevvün eden fiten ü fesâd, Haleb'in Vâlî'den huluvvüne isnâd olduğuna binâ‘en,  şimdilik İç-il Mutasarrıfı Dervîş Hasan Paşa, Haleb'e Kâyim-makâm nasb olunup, İç-il Sancağı ber-vech-i arpalık Hanya Muhâfızı Vezîr Nasûh Paşa'ya ve Hanya, Mîr-i mîrân'dan Hâfız Ahmed Paşa'ya tevcîh olundu.
