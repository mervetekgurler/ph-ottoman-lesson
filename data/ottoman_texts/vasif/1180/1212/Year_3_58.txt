Ruhsat-dâden be-kasr-ı yed-i eshâm ve nizâm-ı mukata‘ât-ı Haremeyn ve mîrî
Topunun fâyizi on kîseden ziyâde olan mîrî ve Haremeyn mukata‘alarının temâmı ve yâhûd hisseleri inhilâl vukü‘unda Îrâd-ı Cedîd Hazînesi'ne zabt ve on kîseden dûn olanları sekiz senelik mu‘accele ile tâliblerine verilmek nizâm bulmuşidi. Îrâd-ı Cedîd Hazînesi'nden mazbût mîrî mukata‘alarının  bedel-i mu‘accelâtı olarak beş senelik hisâbıyla bir sene mukayese olunduğuna nazaran senevî Hazîne-i ‘âmire'ye dört yük yetmiş iki bin yüz yirmi üç guruş maktû‘an ve Haremeyn mukata‘alarının mahlûlâtı tahkik olunan fâyizine göre yine beş senelik i‘tibârıyla mu‘accelesi Darb-hâne-i ‘âmire'ye müstemirren Îrâd-ı Cedîd Hazînesi'nden teslîm olunmakda olup, lillâhi'l-hamd Îrâd-ı Cedîd Hazînesi mütekessir ve fîmâ-ba‘d topunun fâyizi otuz kîseye dek vukü‘ bulan mahlûlât mîrî tarafından satılmak ve otuzdan ziyâde olanlar Îrâd-ı Cedîd Hazînesi'nden zabt olunmak ve mu‘accele bedeli senevî Hâzîne-i ‘âmire'ye mâh-be-mâh verilegelan mebâliğin sülüsânı tenzîl ve sülüs-i âharı sâbıkı gibi mâh-be-mâh verilmek ve topunun fâyizi hadd-i mu‘ayyenden ziyâde olup, Îrâd-ı Cedîd tarafından zabt olunacak Haremeyn mukata‘âtının beş senelik mu‘accelesi Darb-hâne'ye teslîm olunmak ve eshâm kasr-ı yedi, zükûr u nisvâna ‘umûmen câyiz olmak ve mahlûl olan eshâm kemâ-kân Îrâd-ı Cedîd  Hazînesi'ne zabt olunup, üç senelik mu‘accelesi Hazîne-i ‘âmire'ye ve Haremeyn ise Darb-hâne'ye Îrâd-ı Cedîd Hazînesi'nden teslîm olunmak husûsları karâr-gîr-i nizâm olup, kanûn-nâme-i hümâyûna tezyîl olundu.
