Mîr-i mîrân ve Kayim-makam-ı Belgrad-şüden-i ‘Osmân Ağa
Belgrad Muhâfızı Vezîr Mustafa Paşa Rumeli Vâlîsi olup, o etrâfı  tathîre me‘mûr olduğundan Belgrad, Vâlî'den hâlî kalup, Filibe hânedânından Fazlı Bey-zâde ‘Osmân Ağa'yı bin nefer segbân ile eğerçi Belgrad'a Kayim-makam nasb etmişidi. Ancak me’mûriyyetinin gayeti muhtâc-ı zemân olup, rüteb-i devletden ‘ârî efrâd-ı nâs ile o serhadd-i cesîmenin idâresi müşkil ve bâ-husûs Belgrad halkı vücûd-i vülâta me‘lûf olup, vak‘ u i‘tibâr-ı devlete nâyil olmamış Mütesellim ve Kayim-makam'ın emr ü nehyine gayr-i mütehammil olduklarından gayri, Zemun ve Varadin ve o havâlîde vâki‘ emâkinde Nemçelü'nün ceneralleri mukim olup, berü tarafdan iltizâm-ı resm-i tekabül lâzım geldiğini beyân ile ‘uhdesinde olan Semendire Sancağı'nın mîrîsi yine müşârun ileyhe ma‘rifeti ile edâ olunmak üzere Ağa-yı mûmâ ileyh dahi Mîr-i mîrânlık tevcîhini istihsân etmekle, keyfiyyet lede'l-‘arzı ve'l-ifâde recâsı karîn-i hayyiz-i müsâ‘ade olup, işbu Muharremü'l-harâmın on sekizinci günü' şart-ı mezkûr üzere  mûmâ ileyhe Rütbe-i Mîr-i mîrânî erzânî kılındı.
