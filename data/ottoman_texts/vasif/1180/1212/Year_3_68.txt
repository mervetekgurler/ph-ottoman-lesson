İdhâl-i me‘âş ve yevmiyehâ-yı Humbaraciyân ve Lağımciyân be-tertîb-i mevâcib
Zikr olunan ocağların sâyir ocağlar gibi me‘âş ve yevmiyyeleri mevâcib tertibine idhâl ile Kubbe-altı'nda verilmek tezâyüd-i şevk u rağbetlerine sebeb olacağını nâtık nâzırları Firdevsî Efendi  Bâb-ı ‘âlî'ye takrîr irsâl eyleyüp, Rikâb-ı hümâyûn'a ‘arz olundukda, ruhsat-ı Cihân-bânî erzânî ve ihrâc olunacak işbu bu Muharrem mevâcibinden bed‘ ile ocağlarının Kâtib ve çavuşları Kubbe-altı'nda mevâciblerini ahz edüp, Nâzır ve ağaların me‘âşları ve revgan-ı zeyt akçası, Topçu ve ‘Arabacı misillü mevâcib ‘akabinde Hazîne-i ‘âmire'den Veznedâr-başı Ağa'dan alınup, sâyir ocağlar ile bunların dahi icmâlleri tertîb ü takdîm olunmak ve zikr olunan ocağlara tulumba verilüp, bi-kazâ‘illâhi Te‘âlâ harîk vâki‘ oldukda1414, sâyir ocağlar gibi bunlar dahi ıtfâsına sa‘y eylemek irâde olunduğuna binâ‘en, her bir Ocağ'a birer çift tulumba ile beşer çifte birer kayık ve her bir tulumbaya kırk beş akça yevmiyye ile birer Tulumbacı-başı ve yirmişer akça ile birer Çavuş ve on sekiz akça ile birer Karakullukçu ve on beşer akça ile yirmişer Tulumbacı neferâtı -ki ma‘a-zâbitân yirmi üçer neferden kırk altı nefer- tertîb ve iktizâ eden mevâcibleri ocağları sergisine idhâl ü teznîb olundu.
