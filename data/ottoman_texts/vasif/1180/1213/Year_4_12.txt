Vefât-ı Hâlid Ağa
Dâru's-sa‘âdeti'ş-şerîfe Ağası olan Hâlid Ağa bu esnâda hulûl-i ecel ile ‘âlem-i fânîden kat‘-ı peyvend-i emel  eylediği hasebiyle Hazînedâr Ağa olan Bilâl Ağa, Dârus's-sa‘âde Ağalığı'yla dil-şâd ve Hazîne Vekîli bulunan Sa‘îd Ağa, Hazînedârlık ile is‘âd ve musâhiblerden Kasım Ağa, Hazîne Vekîlliği ile ber-murâd oldu.
Merhûm Hâlid Ağa, Bağdâd Vâlîsi mütefevvâ Ahmed Paşa kerîmesi olup, Râbi‘â-i ‘Adeviyye'ye hem-tâ olan ‘Âdile Hanım dâyiresinde neşv ü nemâ bulup, sevk-ı kazâ ile Âsitâne'ye resâ oldukda, Râgıb Paşa halîlesi Sâliha Sultân dâyiresine verilüp, müşârun ileyhâ vefâtında Serây-ı ‘âmire'ye isticlâb ve giderek Dârus's-sa‘âde Ağalığı'yla kâm-yâb ve işbu Rebî‘ulevvel'in on yedinci günü' semt-i âhırete ‘inân-tâb oldu.
Müşârun ileyh mu‘temed ü müstakim, mütevâzı‘ ü halîm, nâsik ü ‘âbid ve pârsâ-sıfat ve zâhid bir zât-ı mâcid idi.
