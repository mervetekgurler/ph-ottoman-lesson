İ‘dâm-ı ‘Ali Paşa Vâlî-yi Rumeli ve vukû‘-ı tevcîhât
Müşârun ileyhin Celâlî sûretinde olan etvârı ve bâgîyâne vaz‘ u reftârı mukaddem ü mu’ahhar kalem-i ‘Âcizânem ile muharrer olup, bu hareket ile mazhar-ı kahr-ı Pâdişâh-ı ‘asr olacağı mukarrer idi. Müşârun ileyh neyistân-ı ahvâl-i fukarâya serkeş-i ‘alev ve hânumân-ı zu‘afâya  seylâb-ı tünd-rev, râyet-i tuğyânı şecere-i mel‘ûne-i fesâda şâh ve dâyiresi haşerât-ı arza sûrâh olup, pâ-nihâde olduğu bilâd-ı ma‘mûre vîrân u harâb ve merzbûm-ı Rum, zulmüyle âşiyâne-i bûm ve gurâb-ı nâhib ü vâhib, bâzil ü gasıb bir şahıs olup, bu def‘a Pâsbân-oğlu'yla yek-cihet ve nihânî muhâbere ile Vidin Ordusu'nun ihtilâline ‘illet olmağla, letâyifü'l-hiyel i‘mâliyle Ser‘asker Paşa tarafından  celb ü i‘dâm ve pençe-i şikencesinden tahlîs-ı girîbân-ı hâss u ‘âmm kılındı.
Münhâll olan Rumeli Eyâleti, Boğaz muhâfazasına me‘mûr Zihneli Hasan Paşa'ya ve Vidin vak‘asında cerîhan vefât eden Kürd ‘Osmân Paşa'nın terk eylediği Silistre Eyâleti, Niğbolu Sancağı Mutasarrıfı Vezîr Hüseyin Paşa'ya ve anın mansıbı Vezîr Seyyid Mustafa Paşa'ya tevcîh olundu.
