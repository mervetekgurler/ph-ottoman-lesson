Tecdîd-i pûşîde-i Ka‘be-i mu‘azzama ve ihrâc-ı Surre-i hümâyûn
Beher sâl pûşîde-i Mekke-i mükerreme, Mısr-ı Kahire'den ta‘yîn olunan mâl ile nefs-i Mısır'da nesc ü i‘mâl ve ol buk‘a-i mübârekeye ba‘s ü irsâl olunur idi. İstîlây-ı nîreng-i Frenk ile o tarafda pûşîde nesci şimdilik ber-taraf olup, Âsitâne'de i‘mâline irâde-i hümâyûn şeref-sudûr ve ‘Arabacılar Kâtibi Seyyid Nâyilî Efendi me‘mûr olup, ihzâr-ı nessâc ü ‘ummâl ve Sultân Ahmed Câmi‘i hâricinde olan revâk-ı Mehter-hâne'den meclûb sitâre ve zikak ile te‘sîr-i mihr-i münîr ve gulû-yi bernâ vü pîrden setr olunarak nescine iştigal olunup, târ[u]pûdu harîr-i siyâhdan mensûc ve her kıt‘asının tûlü yirmi dört ve ‘arzı birer zirâ‘ ve birer rub‘ olmak üzere Mekke-i mükerreme içün altmış dört kıt‘a ve Makam-ı İbrâhîm'e ta‘lîk içün zerendûd iki kıt‘a pûşîdeden başka, menâsik-i haccı müş‘ir ve evsâf-ı Ka‘be-i ‘ulyâ'yı muhbir hatt-ı celî ile ba‘zı  âyât-ı Furkâniyye resm olunup, Beyt-i şerifin miyânına bend içün a‘lâ sırmadan ma‘mûl seksan bir zirâ‘ hizâmât ve Bâb-ı mağfiret-me‘âb-ı Beyt-i şerife ta‘lîk içün tekellüf ve san‘atı bedîdâr bir perde-i zer-târ pîrâye-bahş-ı dest-gâh-ı nizâm ve harîr ve sırma ve sâyir eczây-ı pûşîde-i şerîfeye yirmi altı bin dokuz yüz seksan sekiz guruş sarf olunduğundan başka, dest-gâh ve sâyir levâzım içün dört bin dört yüz seksan bir buçuk1425 guruş bezl olunup, cem‘an otuz dört bin dört yüz altmış dokuz buçuk1426 guruş mesârıfla resîde-i hayyiz-i hüsn-i hıtâm olmağla,  işbu Recebü'l-ferdin on birinci Çehârşenbih günü' Dâru's-sa‘âde ve Bâbü's-sa‘âde ağaları ve Rikâb-ı hümâyûn ağalarıyla Haremeyn Takımı ve Kapucu-başı ağalar ve zu‘amâ ve çavuşân, Sultân Ahmed Câmi‘i'nde hâzır olup, du‘â ve tehlîl ile pûşîdeler sanduklara vaz‘ ve Serây-ı hümâyûn'a nakl ve ferdâsı Pençşenbih günü Surre-i hümâyûn ve pûşîde Surre Emîni olan Memiş Efendi'ye huzûr-ı hümâyûnda teslîm olunup, Emîn-i mûmâ ileyh alay ile Üsküdar'a güzâr eyledi.
