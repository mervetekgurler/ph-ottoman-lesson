‘Azl-i Ser‘asker-i Mısır
Şâm Vâlîsi ve Mısır Ser‘askeri olan Vezîr İbrâhîm Paşa'nın hatb-ı cesîm-i Ser‘askerî'ye müteferri‘ olan umûrda zâhir olan rehâvet ü kusûru te’hîr-i maslahat ve ifâte-i vakti müstelzim olduğundan gayri, müşârun ileyhin Ser‘askerlik'i Cezzâr Paşa tarafından tasvîb olunmayıp, mesâvî vü kabâyihini tezkîr ve insırâf-ı  me’mûriyyetini îmâ vü tahrîr eylediğine binâ’en, o havâlîde Ser‘askerlik idâresi Cezzâr Paşa'ya münhasır gibi görülmekle, Emâret-i Hâcc ile Mısır Ser‘askerliği şehr-i mezkûrun on yedinci günü''' Vezîr-i müşârun ileyhe tevcîh ve serâsere dûhte bir a‘lâ semmûr kürk ve bir kabza mücevher pala ve mücevher bir çift piştov ile kadr ü şânı terfî‘ ü tenvîh olunup, bâlâsı hatt-ı hümâyûn ile müveşşah fermân-ı ‘âlî-şân ve teşrîfât-ı mezkûre ile Mîrâhûr-ı Evvel Zühdî İsmâ‘îl Beyefendi o tarafa isrâ ve Tırhala Mutasarrıfı Vezîr Mustafa Paşa ma‘iyyetine me’mûr sunûf-ı asâkir ile bi'l-muhâbere İskenderiyye'ye çıkup, iki tarafdan tazyîk-i a‘dâ ve tahlîs-ı ‘Ümm-i dünyâ etmeleri tenbîh ü îsâ olundu. 
