Nizâm-dâden be-tarîk-ı kudât
Memâlik-i mahrûse'ye ceheleden nüvvâb ve hükkâm ta‘yîn olunduğuna binâ‘en, ahkâm-ı şer‘iyye icrâ olunmayup, fukarâ pâ-zede-i zulm ü i‘tisâf ve zâlim ü mazlûm ve hakk u bâtıl fark olunmayarak, evâmir ü nevâhî-yi İlâhiyye resîde-i derece-i istihfâf olup, fîmâ-ba‘d taraf-ı Fetvâ-penâhî'den arpalık ve ma‘îşet erbâbına ve Sadreyn tarafından Rumeli ve Anadolu kudâtına nâ-ehl nüvvâb ta‘yîn olunmaması tenbîh ü te‘kîd olunup, arpalık ashâbı mansıblarının tehammülünden ziyâde şehriyye ve harc-ı bâb ve sâyir şey‘1427 almamak ve hılâf-ı şer‘ te‘addîsi zâhir olan Hâkim'in yeri hakk ü te‘dîb1428 ve nâ-ehl kimseler tarîk-ı kazâya takrîb olunmayup,  kudât ve1429 sâyire evlâd-ı kudât ve ‘ulemâya ‘adem-i takdîm ile o makule hakkında recâ vü şefâ‘at kabûl olunmaya.
Ve bi'l-fi‘l Şeyhulislâm bulunanlara üçer ve ma‘zûllerine ve sudûra ikişer ve İstanbul ma‘zûllerine birer mansıbdan mâ‘adâ recâ ile mansıb verilmeye. Ve bilâ-imtihân mülâzemet ve mansıb verilmesinden mücânebet olunup, rütbesi mâ-fevkınden mansıba ve hevâya kayd u i‘tibâr olunmamak ve menâsıb-ı kudâta ismi ve pederi ve şöhret ve1430 vilâyeti tahrîr ve sâhte kağıd ile mansıb iddi‘â edenlere dikkat ve ‘atîk senedlerine: “Fülân mansıb ile bekâm oldu” deyü işâret oluna. Ve Dîvân'da ismini tahrîre muktedir olmayana mansıb verilmeye. Ve Memâlik-i mahrûse'den  vârid olan i‘lâmât ü hücec muvâfık-ı kânûn u şer‘ olmadığı takdîrde tatbîk olunmamak ve mevâlî ve kudât bi'n-nefs mansıblarına gidüp, pîr ü
‘alîlleri istisnâ oluna. Ve arpalık ve ma‘îşetlere nâyib olanlar huzûr-ı Şeyhulislâmî'de isbât-ı vücûd edüp, mâhiyyeti ma‘lûm ola.
Ve Anadolu ve Rumeli muhzırlarından ma‘lûm ve müte‘ârif olanların mâ‘adâsı Kapu Kethudâsı olmamak ve emvâl-i eytâmın muhâfazası, küttâbın ehliyyet ü istikametine mevkuf olup, hilye-i istikametden ‘ârî ketebe istihdâm olunmayup, emvâl-i eytâm dahi vasî yedine verilmamek ve Bezzâzistân'a vaz‘ ve muhâfaza olunmak ve eytâmın ebeveyninden müntakıl vakf-ı menâzil ve ‘akar ma‘rifet-i şer‘le âhara ferâğ olundukda, “Bedel-i ferâğ” ta‘bîriyle deftere kayd ve vasîye teslîm olunduğu hâlde bedel olmak haysiyyeti ile eytâmdan biri fevt olsa veresesi vasîden da‘vâ ve ahza kadir olmayup, bu sûretde  fîmâ-ba‘d deftere bedel nâmıyla kayd olunmayup, vasîye ikrâz u idâne sûretinde tahrîr olunmak ve bir def‘a kat‘ u hasm olunan da‘vâ tekrâr istimâ‘ olunmamak husûsâtı, iktizâ edenlere emr-i celîlü'ş-şân ile tenbîh olundu.
Ve kâffe-i nezâretlerde vâki‘ cihât nâ-ehle tevcîh olunmayup, mutasarrıflarından biri fevt oldukda, evlâd-ı zükûru var ise ba‘de'l-intikal kesb-i kudret ve muhtâr-ı cemâ‘at oluncaya dek ciheti âhara verilmeyüp vekâletle idâre olunmak ve evlâd-ı zükûru olmayup, ciheti âhara verilmek lâzım gelürse ve yâhûd bir cihet  kasr-ı yed murâd olunursa, müte‘allık olduğu taraf, Müfettiş'i imtihân ve Nâzır ma‘rifetiyle hasebi ‘arz edüp, ol vechile tevcîh olunmak ve mutasarrıf-ı cihât bilâ-‘özr-i şer‘î vekâletle cihetlerini idâre eylemeyüp, bi'n-nefs kendüleri edây-ı hıdmet etmeleri bâbında hatt-ı hümâyûn şeref-sudûr olup, ilâ-mâ-şâ‘allah düstûru'l-‘amel olmak üzere taraf taraf evâmir-i ‘aliyye neşr olunup, iktizâ eden mahallere ‘ilm ü haberleri verildi.
