Tevcîhât-ı cüz‘iyye
Beylânlı ‘Abdurrahmân Paşa bundan akdem vefât edüp, oğlu Mustafa Bey Âsitâne'ye ihzâr ve pederinin bedel-i muhallefâtına nizâm verüp, nâsıye-i hâlinde envâr-ı rüşd ü reviyyet bedîdâr olduğuna binâ‘en, silk-i Mîr-i mîrân'a idrâc ve Kırşehri Sancağı'yla nâyil-i ibtihâc kılınup, Tırhala ve Köstendil sancağlarına mutasarrıf Vezîr Kürd ‘Osmân Paşa dahi Bilâslı Mehmed Paşa'nın gayret ü şecâ‘atini âsâr-ı etvârından iktibâs ve tav‘ u rızâsıyla Köstendil Sancağı'nın mûmâ ileyhe tevcîhini iltimâs etmekle, mes‘ûlü hayyiz-i husûle mevsûl ve livâ‘-i mezkûr ile Paşa-yı mûmâ ileyh enzâr-ı ‘âtıfete meşmûl kılındı.
