Zuhûr-i mücâzât
Ba‘zı sikatdan mervîdir ki, Limni A‘yânı ‘Abdülkerîm Ağa'nın o havâlîde vücûdu lâzım olduğunu Kapudan Paşa hazretleri teferrüs ile vikayesini iltizâm ve ba‘zı şurût ile ‘afvını istirhâm etmişidi. Hançerli-oğlu, ‘Abdülkerîm'e ba‘zı mevâdd sebebi ile münfa‘il ü münharıd ve esbâb-ı zevâline muntazır u müterassıd olduğu hasebiyle mukaddemce tertîb eylediği hud‘a vü hîlesi mübtal olacağını teyakkun ile  re‘âyâyı tekrâr tahrîk ü ifsâd ve: —Eğer bu vartadan mûmâ ileyh tahlîs-ı nefs eyler ise, cümlenizi kahr u berbâd eyleyeceği zâhirdir” deyü tekrâr bess-i şekvâya iğrâ eyleyüp, semere-i ‘akldan bî-behre olan ehl-i ra‘iyyet
mesfûrun temşiyet-i garazı bâbında tertîb eylediği  mukaddime-i fâsideyi mahz-ı nasîhat ‘addiyle maglatayı dirâz ve müzevvir da‘vâlar ibrâz ile mûmâ ileyhi magsûb-ı Pâdişâh-ı ra‘iyyet-nevâz etmelerine mesfûr kavî ‘illet ve katline sebeb ü âlet olup, çok geçmeden mücâzâta mazhar ve seyf-i kahr-ı Pâdişâh-ı ‘asr ile makarrı sakar oldu.
