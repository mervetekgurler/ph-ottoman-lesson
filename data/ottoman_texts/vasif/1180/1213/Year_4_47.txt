İstitrâd
Françelü, Malta Cezîresi'ni istihlâs ile kesb-i emniyyet eyledikden sonra, agrâz-ı sâyire icrâsı içün küllî donanma ile Ak-deniz'e çıkdığını Rûsiyyelü istihbâr edüp, bu âfet-i nâgeh-zuhûr şâyed memâlikine sirâyet ile âvâre-i emn ü huzûr olur endîşesiyle ve yâhûd Devlet-i ‘aliyye tarafına imdâd ü i‘âneyi musâfât-ı külliyye celbine medâr edüp, kulûb-ı ehl-i İslâm'da bür‘ ü şifâsı ba‘îdü'l-ihtimâl olan dâ‘-i ‘udâl kabûl-i zemânet ile bi't-tab‘ tedbîrden ‘âtıl olur mülâhazasını nukâve-i fikr ü hayâl edüp, Kara-deniz'de ihzâr u tehyi‘e  eylediği donanmasını ‘arz-ı hıdmet-i devlet edüp, ittifâka meyl ü rağbetlerini dahi meclis-i mükâlemede Rûsiyye Elçisi îmâ ve ba‘dehû İngiltere Elçisi dahi sûret-i ittifâkın evleviyyetini inbâ etmişidi. Françelü'nün bağteten iklîm-i Mısır'a hücûmları  tehakkuk eyledikde, mukaddemâ Devlet-i ‘aliyye donanmasını ihrâc etmiş bulunup, teksîr ü takviye zımnında Rûsiyye sefâyinin celbine dahi izhâr-ı rağbet ve ittifâk mâddesi meşveret olunup, Françelü'nün ihtirâ‘ eyledikleri tavr-ı garîbin muktezâsı, ifnây-ı ‘âlem ve ifsâd-ı merâtib-i benî âdem olup, kulûb-ı kâsiyelerinde rahm ü şefekat ve kavl ü ‘ahdlerinde zerretün-mâ sebât ü sadâkat olmadığı hânedân-ı devletlerine etdikleri ihânetden ma‘lûm ve müstemirren etrâf u eknâfa hücûm ile seyr ü hareketleri dahi temekkün ü istikrârdan hudûsü meczûm olan fitne vü âşûbdan vâreste olmak garazına mebnî olup, edyândan birine ittbâ‘ları dahi mechûl olduğundan, ebnây-ı cinsleri ‘adâvetlerin ızmâr ve ifnâ vü ihlâklerine hakikaten hâst-kâr olmalarıyla, bir-iki devlet-i kaviyyü'ş-şekîme ile ittifâk ve yalnız istihlâs-ı Mısır'a harbi hasr etmeyerek, bi'l-külliyye ‘ırk-ı fesâd ü şekâvetlerin kat‘â teşmîr-i sâk-ı lâzime-i gayret ü himmet olduğun erkân-ı Devlet-i ‘aliyye zebân-güzâr-ı ifâde vü beyân etmeleriyle, ber-vech-i muharrer Anadolu Pâyesi olup, ‘akl ü dirâyet ile ma‘rûf ve idâre-i kelâm ve ifâde-i merâm kudretiyle mevsûf Râyif Paşa-zâde ‘İsmet Beyefendi ve Re‘îsülküttâb olan ‘Âtıf Ahmed Efendi ittifâk mâddesine ta‘yîn kılınup, birkaç meclisde Rûsiyyelü ve İngilterelü ile ittifâka nizâm ve maslahata hıtâm verildi.
