Tevcîhât-ı vüzerây-ı ‘izam ve ihsân-ı Vezâret be-ba‘zı kesân
Mora Vâlîsi Sadr-ı esbak Hasan Paşa pîr-i sâl-hûrde olup, rukûb u nüzûlden ‘âciz ve gışâve-i herem kendi umûrunun idâresine bile hâciz olup, bu hâl ile cezîre-i mezkûrede bulunması hazm ü ihtiyâta gayr-i muvâfık ve fetk u ratk erbâbından biri o havâlîde bulunmak hükm-i vakte mutâbık olduğundan, Mora Eyâleti, Haleb Vâlîsi el-Hâc Mustafa Paşa'ya tevcîh ve selefi istediği mahalde ikâmet etmek ruhsatı ile dağdağa-i Vezâret'den tenzîh olunup, Bahri sefîd Boğazı'na dahi bir Vezîr'in  lüzûm-ı ta‘yîni zâhir ve Zihne'de Vezâret'i ref‘iyle mukim olan Seyyid Hasan Paşa kuvvet-i mâliyye ile müştehir ve cem‘-i  askere muktedir olmağla, Vezâret'i ibkâ ve Boğaz muhâfazası emri tarafına isrâ ve Karaman Vâlîsi Vezîr Mehmed Paşa'nın Kıbrıs muhâfazasına ta‘yîni ve o havâlînin dahi istihkâm u tarsîni emr-i mühimm olduğundan, Karahisâr-ı sâhib Sancağı ilhâkıyla Kıbrıs muhâfazasına gönderilüp, îç-il Mütesellimi Ahmed Ağa'ya Mîr-i mîrânlık ve İç-il Sancağı tevcîh ve tedârük eylediği asker ile müşârun ileyhin ma‘iyyetinde bulunması tenbîh olundu.
Anadolu Vâlîsi ‘Ali Paşa'nın kethudâsı olan Seyyid Mustafa Paşa'nın yararlığı nümâyân ve Vezâret'e şâyân olduğu Ser‘asker Paşa tarafından ifâde vü beyân ve Kars Muhâfızı Nu‘mân Paşa'nın dahi etvâr-ı sütûdesi kar‘-ı sem‘-i erkân-ı devlet etmekle, ikisine dahi Rütbe-i Vezâret ihsân olundu. Ve Hanya Kal‘ası'nın idâreye kâdir Muhâfız'dan huluvvü resm-i hazma mugâyir olduğundan, sâbıkâ Anapa Muhâfızı olup, îstanköy'de menfiyyen ikamet üzere olan Köse Mustafa Paşa'nın1415 dest-i hâdisât ile tebdîd olunan câme-i Vezâret'i tecdîd ve Hanya Sancağı tevcîhiyle bir ân akdem emr-i muhâfazaya lühûku te‘kîd olunduğundan gayri, Haleb Muhassılı Îbrâhîm Ağa'nın hıdmet-i Devlet-i ebed-müddet'de sadâkati âşikâr ve Vezâret'e sezâvâr olmağla, Rütbe-i Vezâret'le tevkır ve çeşm-i ibtihâcı Şâm Eyâleti'yle tenvîr olunup, selefi Vezîr ‘Abdullah Paşa, Mar‘aş Eyâleti ile vâreste-i hafakan-ı kalb u ıztırâb ve birkaç gün mukaddem vefâtı haberi vürûd eden Cezâyir Beylerbeyisi Hasan Paşa yerine Hazîneci Mustafa Bey Mîr-i mîrânlık ile kâm-yâb oldu.
