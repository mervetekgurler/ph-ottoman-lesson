Zikr-i te‘dîb-i eşkıyây-ı Selânik
Belde-i mezkûrede meşk-ı şekavet eyleyerek kesb-i te‘ayyün ü şöhret eden ‘Ali Dost-oğlu ‘Abdurrahmân ve Arnabud Hüseyin'in mukaddemâ zuhûr-yâfte olan etvâr-ı nâ-hemvârları nefy ü iclâlarını îcâb etmişidi. Bir takrîb istihlâs-ı nefs ile Selânik'e dâhil ve îkaz-ı fitneye müştagıl olduklarını, Selânik'de Turnacılık Pâyesi'n ihrâz ile evc-i bagy ü fesâda pervâz ve ‘Alemdârlık şöhretin kesb ile şukka-i livâ‘-i ‘inâdı bâz eden birkaç küştenîler1486 ihsâs ile merkûmâna ittisâl ve iglây-ı dîk-i fesâd içün tedârük-i hass u hâşâk ihtiyâl eylediklerini, hâlâ Selânik Mutasarrıfı Vezîr Ebûbekir Paşa hazretleri sûrî ve ma‘nevî karâyin ile istidlâl edüp, def‘iyle tekayyüd olunmadığı hâlde memleket-i Pâdîşâhî eşkıyâ tasarrufuna girüp, zimâm-ı hall ü ‘akd eyâdî-yi vülât ü hükkâmdan çıkup, tabâyi‘-i sârika [Ü3 ] ve nüfûs-ı mâyile olmak hasebiyle bu ihtilâl Mora'ya dek sirâyet ve nizâm-ı hâl hâsıl oluncaya dek vâfir sıklet çekileceği zâhir bir keyfiyyet olmağla, bu reftâr-ı bâgıyâne metrûk ve meslek-i sıdk u savâb meslûk olmak nesâyihi Vezîr-i müşârun ileyh tarafından takdîm ve ‘adem-i ittihâz  ‘akabinde mücâzât-ı ef‘âl-i şenî‘aları tasmîm olunduğu, bi'l-vâsıta mezbûrlara tefhîm olundukda, sekret-i gaflet perde-dâr-ı çeşm-i basîretleri olup, bu pend-i müşfikâneyi telakki vü kabûlden ibâ ve ızmâr eyledikleri şekâveti icrâ içün sûret-i recâda ba‘zı mümteni‘ât îrâdına ictirâ eylediklerinden gayri, ısrâr-ı ‘inâd ve iksâr-ı fesâd ile teksîr-i sevâd-ı cem‘iyyet ve husûn-ı şehirden Kelmeriye ve Yedi-kulle kal‘alarını zabt ve irâdelerini kerhen tanzîm içün müşârun ileyhin serâyına top atmak şenâ‘atine kanâ‘at etmeyüp, dü‘ür-i mahallâtı nakb ve refte refte teterrüs ile serâya tekarrübleri tehakkuk olundukda, kahr u tedmîrleri esbâbına teşebbüs olunup, Vezîr-i müşârun ileyh hâricden celb eylediği segbân zümresine dâyiresi halkını ilhâk ve dimây-i eşkıyâyı ihrâk içün cümlesini rabt-ı hibâle-i ittifâk edüp, def‘aten üzerlerine havâle ve mütehassın oldukları büyûtdan ihrâc ile bir mikdârı kal‘aya kaçup ve bir mikdârı izâle olunduğu hâlde açıkdan kal‘aya mühâcim ve eşkıyâda yârây-ı müdâfa‘a mün‘adim olduğundan, kal‘a kapusunu verâdan küşâd ve Selânik'e nazar-ı hasretle nigerân olarak münteşir-i bilâd [Ü3 ] oldular.
Bu ma‘rekede dahi vâfir şekâvet-pîşegân telef-kerde-i ‘akab-gîrân olup, ‘avn-i hazret-i Bârî ve yümn-i ikbâl-i cenâb-ı Tâc-dâri'yle belde-i mezkûre levs-i vücûd-ı bugâtdan tathîr ve vukü‘u agleb-i ihtimâl olan gâ‘ile-i1 ‘azîme ber-taraf-sâz-ı hüsn-i tedbîr-i Vezîr-i Müşterî-tedbîr olup, merkum Hüseyin, İstanbul'a karîb mahalde giriftâr-ı dâm-gâh-ı gümâştegân-ı devlet ve ser-i maktu‘u galtân-ı meydân-ı mezellet olup, bakıyyetü's-süyûf olan eşkıyâ her ne mahalde ser-nümâ olurlar ise, ahz ü tenkîl olunmalariyçün etrâfa evâmir neşriyle mübâşirler tesbîl olundu.
