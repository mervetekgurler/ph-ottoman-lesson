‘Afv ve ibkay-ı Vezâret-i Battâl Paşa
Trabzon ehâlîsi öteden berü ru‘ûnet u huşûnet ile ma‘rûf ve sefk-i dimâ ve gasb-ı emvâl-i zu‘afâ miyânelerinde resm-i me‘lûf olduğuna binâ‘en, gitdikçe o havâlîde şûriş ü fiten ve âşûb u mihen kesb-i tekavvî vü temekkün eylediği vâsıl-ı derece-i [Ü3 ] tehakkuk u teyakkun olup, beyne'l-ehâlî hudûs eden ihtilâli def‘ ü izâle nizâm-ı mülk mesâlihinden olup, el-hâletü hâzihî o taraflarda bu maslahatı merâm-ı devlet üzere tesviye vü tanzîm eder ferd-i mu‘ayyen olmadığı mukaddimesini cenâb-ı Sadru's-sudûr ‘arz-ı huzûr-ı Şehriyâr-ı kâmilü'ş-şu‘ûr eylediği hînde, mukaddemâ Anapa cânibi Ser‘askeri iken dâm-ı esre giriftâr ve gâh Rûsiyye memleketinde ve bir zemândan berü Kırım'da karâr ile ‘afv-ı Şehinşâhî'ye intizâr üzere olan Battâl Hüseyin Paşa hânedân-ı kadîmden olup, Trabzon ve Canik  taraflarında mütemekkin olan tavâyif-i halkın zabt u rabtına kadir ve müteneffisân-ı memleketin ekseri dâ‘ireleri1488 berkeşîdelerinden olmağla, lede'l-iktizâ tarafına i‘ânet ile gerden-keşân-ı etrâfı rağbeten ev rehbeten taht-ı itâ‘at u inkıyâda idhâl eyleyeceği zihne mütebâdir olup, hakkında cûy-bâr-ı ‘afv-ı Tâc-dârî icrâ ve Vezâret'i ibkasıyla o havâlî nizâmına ta‘yîn buyurulması enseb ü evlâ olduğunu izâfe-i ta‘bîrât-ı rikkat-engîz ile zebân-güzâr-ı makal ve ruhsat-ı Şâhâne'yi istihsâl ‘akabinde Rûsiyye Elçisi ile müzâkere ve ba‘dehû mahalline mektûb irsâl etmişler idi. Bu haber-i hayr müşârun ileyhe vâsıl ve derûnunda kemâl-i inbisât ü sürûr hâsıl olduğunu bir kıt‘a ‘arz-ı hâliyle ifâde ve işbu bin iki yüz on üc senesi Şevvâl'i gayetinde Trabzon Eyâleti'yle Vezâret'i ibka vü i‘âde ve garâmet-i Mübâşiriyye'den sıyânet kasdıyla menşûr-ı Vezâret ü eyâlet Dergâh-ı ‘âlî kapucu-başılarından birâderi Mehmed Bey ile tarafına firistâde kılındı.

◊ 7 Şevvâl 1213 = 14 Mart 1799 Perşembe.
