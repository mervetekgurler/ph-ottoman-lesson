Vürûd-i haber-i feth-i Korfa
Françelü tarafından bir takrîb istîlâ ve derûnunda müddahar1490 hazâyin yağmâsıyla kuvvet ü miknet peydâ eyledikleri kal‘a-i Korfa -ki ‘ukâb-ı vehm ü hayâl bâlây-ı burûcuna su‘ûd eylemek emr-i muhâl ve medây-ı nazar gayet-i ‘ulüvv ü irtifâ‘ına vusûl bulmak ba‘îdü'l-ihtimâldir- meded-kârî-yi ‘inâyet-i Bâri'yle Françelü  yedinden intizâ‘ ve zamîme-i memâlik-i Pâdişâh-ı Cihân-mutâ‘ kılınmak irâdesiyle Devlet-i ‘aliyye donanması müttefik olan Rûsiyye donanması mürâfakatiyle bundan akdem Ak-deniz'e tesyîr ve miyânede cümle-i mu‘tarıza olan Zanta ve Kefalonya ve bunlara mücâvir birkaç ada silmen ve harben feth u teshîr olundukdan sonra, maksûdun bizzât olan Korfa Cezîresi'ne doğru tahrîk-i sükkân-ı ‘azimet etmişler idi. Cumâdelâhıre'nin on üçüncü Çehârşenbih günü imdâd-ı Mürsilü'r-riyâh ile cezîre-i mezkûreye vusûl müyesser ve kal‘aya iki sâ‘at mesâfe olan —Bince” nâm mahalle ilkay-ı lenger ile zikr olunan ada ehâlîsinin bir mikdârı dâhil-i taht-ı itâ‘at-ı Cihân-dârî olup, bundan sonra Vido Adası'ndan güzâr ve Françelü'nün zikr olunan adada inşâ eyledikleri tabyalardan vâfir toplar atılup, Donanma-yi hümâyûn tarafından dahi mukabele bi'l-misle ibtidâr olunarak Korfa Kal‘ası mukabilinde karâr ve fi'l-hâl Lazarete dedikleri sagir adayı zabt ve derûnunda bulunan Fransızlar'ı habl-i esre rabt eylediler.
Korfa Kal‘ası beyne'd-düvel bekâret ile meşhûr ve kemâl-i menâ‘at ü metânet ile elsine-i nâsda mezkûr olup, yalnız bahran tazyîk ile fethi ‘asîr ve berren askere muhtâc olduğu havâlî-kerd-i zamîr-i erbâb-ı tedbîr olmuşidi. O tarafa mücâvir bulunan Tepedelenli [Ü3 ] ‘Ali Paşa ve Delvine Mutasarrıfı îbrâhîm Paşa ve sâyirleri me‘mûr ve cümleden evvel ‘Ali Paşa sevk-ı sipâh-ı mansûr edüp, berü yakada vâki‘ “Putrin” nâm kal‘ayı yek-hamlede ahz ile mütahassın olan Françe keferesini kantara-i seyfden imrâr ve bakıyyesini bend-i kayd-ı isâr etdikden sonra, zîr-i livây-ı nusrat-iltivâsında tehaşşüd eden askerden iki bin mikdârını Korfa tarafına  îsâl ve donanmadan dahi mikdâr-ı vâfî levendât ihrâc olunup, yek-dîgere ittisâl ‘akabinde Delvine tarafından dahi iki bin kadar Arnabûd dilâverleri vusûl ve kuvvet-i berriyye husûl bulduğuna binâ‘en, fi'l-hâl kal‘anın cânib-i yesârında vâki‘ olan varoşun püştesine kebîrce bir tabya ihdâs ve derûnuna asker ve top ve humbara ta‘biyesiyle a‘dây-ı dîne havf u ıztırâb îrâs olunup, leyl ü nehâr hasr u tazyîk ve aralık aralık kal‘adan çıkup, çarha toplarıyla hücûm eden düşmenin rabıtalarını temzîk ve cem‘iyyetlerin tefrîk ederler idi. İki mâh kadar bu hâl ile ceng ü kıtâl vâki‘ olup, hasânet-i kal‘a sebebi ile şâhid-i gül-çehre-i zafer, mütevârî-yi vakt-i kader olup, bilâhare taraf-ı âhardan dahi düşmene muzâyaka vermek sühûlet-i maslahata medâr olacağı mülâhaza olunmağla, kal‘anın cânib-i yesârında vâki‘ —Santa Pantalone” nâm mevzı‘a dahi bir kebîr tabya inşâ ve derûnuna vâfir Arnabûd ve Kalyoncu dilâverleri ve kadr-i kâfî top ve humbara teşhîn ü imlâ ve bir mâha karîb vakte dek inhisâr-ı kal‘aya sa‘y-i evfâ kılınup, o hılâlde Françelü'nün İtalya taraflarından Korfa'ya imdâd göndermek kasdında oldukları şâyi‘ ve fi'l-hakıka bu haber vâki‘ olmak lâzım gelse emekler zâyi‘ olacağı müteyakkın olduğundan, serân-ı asker-i İslâm ve Rûsiyye Amirali bir mahalle cem‘ olup, imdâd-ı düşmen zuhûrundan mukaddem var kuvveti bâzûya getürüp, intizâ‘-ı kal‘ayı mûcib esbâbın tahsîlini meşveret ve Korfa [Ü3 ] Kal‘ası mukabilinde mârru'z-zikr Vido1491 Adası teshîr olunduğu hâlde feth-i kal‘a kesb-i semt-i sühûlet eyleyeceğini tahkik ile bu ‘azîmet-i sâdıkanın icrâsına himmet eylediler. Şöyle ki, ibtidâ bir-iki sagır sefîne ada-i mezbûre semtine gönderilüp,  âgaz-ı kıtâl ile emr-i işgal istihsâl ve der-‘akab yedi yüz elli nefer Kalyoncu dilâverlerinden ve o mikdâr Rûsiyye askerinden tertîb ve sandallar ve filikalar ile tesrîb olunup, bi'l-cümle1492 donanmalar dahi yelken açup, adayı istî‘âb ve sademât-ı top-ı ra‘d-âşûb ile mütehassın olan a‘dâyı matmûre-nişîn-i kahr u inkılâb eylediler. A‘dâ bu savlet-i dilîrâneye tâb-âver olamayup, ekserîsi tu‘me-i seyf-i asker-i Şehriyârî ve yüz yetmiş nefer ecel-i nâ-resîdeleri dest-beste-i mezellet ü hârî olup, Donanma-yi hümâyûn askerinin ve Arnabûd leşkerinin sebât-ı ikdâm ve hîn-i ma‘rekede zuhûr eden celâdet ü iktihâmlarına o tarafda mevcûd ahbâb ü a‘dâ ve bîgâne vü âşinâ leb-güşây-ı tahsîn oldukları bi'l-istihbâr vâsıl-ı derece-i yakin olmuşdur.
Yevm-i mezkûrda Patrona Bey'in tabyası hizâsında vâki‘ Korfa Kal‘ası kınasından Salvadora Kal‘ası üzerine mîr-i mûmâ ileyh hecme-endâz-ı celâdet ve hendekleri zabt ile ahşâma dek âteş-efrûz-ı şecâ‘at olup, leylen sâ‘at ikide a‘dâ i‘dâd eylediği lağıma âteş ilka ve fazl-ı Mevlâ ile lağım ‘aksiyle fi‘lini icrâ edüp, barut ve mühimmâtların ihrâk ve hükm-i kazâ asâkir-i Pâdişâhî'ye1493 tertîb olunan semm-i katili tiryâk-ı şifâ eyledi. ‘Ale's-seher mîr-i mûmâ ileyh zikr olunan kal‘aya yürüyüş edüp, zûr-bâzû-yı fütüvvet ile kal‘aya rekz-i a‘lâm-ı fevz ü nusrat eylediği Françelü'nün ma‘lûmu oldukda, pây-i sebâtları mütezelzil ve servet ü hiddetleri muzmahill olup, bir-iki gün murûr eyler ise mütehassın oldukları kal‘a dahi mazbût-ı gümâştegân-ı [Ü3 ] Pâdişâh-ı muzaffer olup, cümlesi pâ-zede-i asker ve müddeti hayâtları inkılâb-ı hadeka-i dîdeden aksar olacağını kuvve-i nazariyye ile mukarrer bilmeleriyle, teslîm-i kal‘ayı medâr-ı füshat-ı  ecel ‘add eyleyüp, şehr-i Ramazân'ın yirmi dokuzuncu günü' nasb-ı livâ‘-i menkûs ve vire ile tahlîs-ı nefs-i menhûs eylediler. Kal‘a-i mezkûrede olan bi'l-cümle edevât ve mühimmât ve zehâyir zabt olunup, kal‘adan çıkan Fransızlar'ın dahi mukavele olunduğu vechile silâhları nez‘ ve kendüleri memleketlerine kemâl-i hızy ü hızlân ile tard u def‘ olundu. Beş on sene zarfında te‘lîf olunan Takvîm-i Büldân'da bu veçhile yazar ki: “Körfes ve Korfa, Bahr-i Rûm'da Şimra [lj&gt;^ = Pantokrator] Dağı'nın [şar]kîsi kurbünde bir adadır. Cirmi takrîben yüz yirmi mîldir. Venedik Körfezi'nin miftâhı mesâbesinde olmak hasebiyle istihkâm üzere tutulur. Hâkimine “Poraveritor”* derler. Vâfir tuz çıkarırlar. Başşehrine dahi Körfez1494 ve Korfu derler. Sâhil-i şarkisinin vasatında vâki‘ kebîr bir şehirdir. Ehâlîsi takrîben yirmi bin mikdârı olup, tûlü otuz yedi buçuk derece, ‘arzı otuz dokuz buçuk derecedir”.
