Terceme
Mîr-i mûmâ ileyh hâcegân-ı Dîvân-ı hümâyûn'dan birkaç sene ‘ale't-tevâlî Masraf Kitâbeti ile meşhûr-ı ehâlî olan Süleymân Efendi'nin semere-i [Ü3 ] şecere-i fu‘âdı ve nahl-i berûmend-i bâğ-zâr-ı murâdı  olup, ‘unfuvân-ı eyyâm-ı civânîde vesâtat-ı şüfe‘â ve sevk u terbiye-i nüdemâ ile hâne-i Kilâr'a çırâğ olmuşidi. Enderûn-ı hümâyûn müte‘ayyinlerinden bir zât, Râgıb Paşa merhûma bir husûs içün kalem-i müteveffâ ile bir tezkire gönderüp, sıhhat-ı imlâ ve ta‘bîrâtında olan hüsn-i edâ tab‘ına hoş gelüp, muharririni tashîh ve şahsını kable'r-ru‘ye kabiliyyet ü isti‘dâdını Hudâvendigâr-ı esbak cennet-me‘vâ Sultân Mustafa Hân hazretlerine tavsîf ü tavzîh ve: —Bu makûle erbâb-ı me‘ârif kurbiyyet-i hazret-i Şehinşâhî'ye şâyestedir” deyerek Mâbeyncilik ile Hâne-i Hâssa'ya çırâğ olunmasını tasrîh etmişidi. Taraf-ı hümâyûndan kısar-ı kamet ve hudbe vü i‘vicâc sebebi ile huzûrda şâyeste-i hıdmet olmadığı mezkûr olmuşiken, Râgıb-ı merhûm “Lâ-tezunnenne hudbete'z-zahri ‘ayben. Fe’hye fi’l-hüsni min sıfâti'l-hilâl. Ve kezâlike'l-kısıyyü muhdevdibâtün. Fe'hye enkâ mine’z-zubâ ve'l-‘avâlî”1503 me’âlini mukaddime-i netîce-i maksûd ve her çend cesâmet-i vücûd nısf-ı devletden ma‘dûd ise dahi, kemâlât ü me‘ârif bir ‘atıyye-i behiyye-i İlâhiyye olup, naks-ı hılkat ve ‘adem-i tenâsüb-i a‘zâ o makûlelere mâni‘-i irtikay-ı derece-i rif‘at ü ‘ulâ olmadığını beyân ile tekrâr dem-sâz-ı niyâz u recâ oldukda, recâsı hayyiz-i kabûle makrûn ve devlet-i kurbiyyet ile mûmâ ileyh memnûn olmuşidi.
Râgıb vaktinde ihtimâl-i nakl-i ahbâr ile serâyir-i etvâra ıttılâ‘ ve vukûfdan mahrûm ve vefâtından sonra zann ü ihtimâl-i mevhûm ber-taraf olup, refte refte mâhiyyeti ma‘lûm olarak sezây-ı nazra-i ‘âlem-behây-ı Tâc-dârî ve huzûrda ihtilâs-ı ruhsat-ı kelâm ile yekke-tâz-ı meydân-ı kâm-kârî olmuşidi. Hudâvendigâr-ı mebrûrun evâhır-ı [Ü3 ] Saltanat'larında kendü talebiyle taşra çıkup, zümre-i hâcegâna ilhâk ile tedârük-i dâr ve tertîb-i kâr ü bâr eyleyüp, o hilâlde inkılâb-ı devr ü nevbet ile Sultân ‘Abdülhamîd Hân câlis-i serîr-i Saltanat oldukda, mâ-sadak-ı “Fî kulûbihim marazun”1504 olan ehl-i hased ü garaz hakkında tertîb-i mukaddime-i ifk ü iftirâ ve iltizâm-ı tenâsüb-i kile't-tarafeyn ile Eğri-dere Palangası'na nefy ü iclâ ve ba‘de'l-ıtlâk Niş Kal‘ası binâsıyla mâ-melekini ifnâ etmişleridi. Bir müddetden sonra bu vartadan reh-yâb-ı selâmet ve aralıkda ba‘zı menâsıba tevellâ ile imrâr-ı vakt eyler iken, cülûs-ı hümâyûn-ı meymenet-makrûn vuku‘ bulup, mûmâ ileyhin hukuk-1 te‘alluk-intimâsı revâ-dâşte-i tenâsî olmayup, iltifât-ı Mülûkâne ile nazar-ı ibtihâcı takrîr ve Rikâb Kethudâlığı ile tevkır olunup, istîfây-ı hazz ‘akabinde ma‘zûl ve giderek hasretü'r-ricâl olan Darb-hâne Emâneti'ne mevsûl olup, birkaç sene mansıb-ı mezkûrda refâh-ı hâl ile imrâr-ı eyyâm ü leyâl ve ‘âkıbet dâr-ı âhırete intikâl eyledi.
Mûmâ ileyh dervîş-meşreb, sahîhu'l-mezheb, kadr-i müşterek hüneri ve her mübtedâdan haberi olup, hoş-güftâr, müstahsenü'l-etvâr, devletini hazm etmiş bir merd-i nâmdâr idi.
