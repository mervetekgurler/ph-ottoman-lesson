Vukû‘-ı tevcîhât-ı ricâl-i Devlet-i ebed-ittisâl
Çünki sefer-i zafer-eser ittifâk-ı cümle ile mukarrer oldu. Bâdî-yi emrde tevcîh-i menâsıb ve ta‘yîn-i merâtib lâzım gelüp, binâ-berîn işbu Zilka‘detü'ş-şerîfenin sekizinci günü' Dîvân-ı ‘âlî'de Çavuş-başı olan ‘Osmân Efendi, Kethudâlık mesnedine su‘ûd ve selefi İbrâhîm Besîm Efendi'nin sadâkat ü istikâmet ve fart-ı zekâ vü reviyyeti meşhûd olduğuna binâ‘en, mesâlih-i devletden dûr olması sû‘-i tedbîrden ma‘dûd olup, fe-li-hâzâ Rikâb Kethudâlığı'yla isbât-ı [Ü3 ] vücûd eyledi. Kezâlik cevdet-i karîha ve fikret-i sahîha erbâbından biri Defterdâr nasb olunmak mehâmm-ı lâzimü'l-ihtimâmdan  olmağla, hâlâ Îrâd-ı Cedîd Defterdârı Reşîd Mustafa Efendi zikr olunan sıfât ile muttasıf ve umûr-ı seferiyye ile mü‘telif olduğundan, câh-ı Defterî'ye irtikâ ve selefi İbrâhîm Efendi'nin tahsîl-i emvâlde mümâreseti olduğuna binâ‘en, münhall olan Îrâd-ı Cedîd Defterdârlığı ve nezâretler hil‘atini iktisâ eyledi.
Rikâb-ı hümâyûn'da dahi mevâcib ve sâyir mürettebât-ı devleti idâreye ve Ordu-yi hümâyûn tarafına pey-der-pey tesyîri lâzım gelan mühimmât ve edevâtı ihzâra sâhib-i iktidâr bir Defterdâr nasbı muktezî olmağla, sâbıka Sadrıa‘zam Kethudâsı ve hâlâ Defter Emmi olan Mehmed Şerîf Efendi kesret-i istihdâm ile tefâsîl-i ahvâl-i Defterî'ye vâkıf ve mezâyâ vü nikât-ı istîfâya ‘ârif, Beytülmâl-i Müslimîn'i tetâvül-i eyâdî-yi haveneden vikaye ve muhavvel-i ‘uhde-i hamiyyeti kılınan sâ‘ir1505 umûrda sadâkat ü gayreti mâ-lâ-nihâye olduğundan, Rikâb Defterdârlığı'yla kâm-yâb oldu. Kezâlik Riyâset hıdmeti dahi ricâl-i devletden birine tefvîz olunmak lâzım gelüp, hâlâ Re‘îsülküttâb olan ‘Âtıf Efendi bir müddetden berü düvel elçileriyle mükâlemeye me‘mûr olup, mâdde-i ittifâk-ı düvele muvaffak ve Âsitâne'de kalması mecârî-yi maslahata nazaran enseb ü evfak olmağla, Rûznâmçe-i Evvel olan Râsih Mustafa Efendi mükerreren fülk-i maslahata re‘îs ve felek-i devlete Bercîs olup, ‘Âtıf Efendi, Âsitâne Riyâseti'yle mülâzım-ı Rikâb-ı müstetâb oldu.
Âsitâne'de kalmak şartıyla Çavuş-başılık, ‘İzzet Paşa-zâde Sa‘îd Bey'e ihsân ve Defter Emâneti ile Feyzî Bey-zâde sâhib-i ‘unvân kılınup, Rûznâmçe-i Evvel mansıbı ile muharrir-i Fakır nâyil-i etemm-i hubûr ve Anadolu Muhâsebesi'yle [Ü3 ] el-Hâc Ebûbekir Efendi mesrûr oldu. Mektûbçuluk ve Teşrîfâtcılık ve Beylikçilik ve Kethudâ Kitâbeti  ve Âmedcilik hil‘atleri leff ü neşr-i müretteb ka‘idesi üzere Seyyid Sâdık Efendi'ye ve Re‘îs Efendi-zâde ‘Abdüşşekûr Efendi'ye ve Sâfî Efendi'ye ve ‘Abdî Beyefendi'ye ve Belîğ Efendi'ye iksâ ve hıdemât-ı mezkûrenin sâbıkda mutasarrıfları olan zevât Rikâb-ı hümâyûn hıdmetinde ibka olundular.
