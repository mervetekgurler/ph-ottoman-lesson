Firistâden-i teşrîfât-ı hümâyûn be-cânib-i Vâlî-yi Bağdâd ve icmâl-i ahvâl-i Vehhâbiyân
Vasat-ı diyâr-ı Necid'de vâki‘ Dir‘iyye Kasabası'nda mukım olup, o havâlîde bâdiye-nişîn olan kabâyil ü ‘aşâyiri rağbeten ev1506 rehbeten hükmüne râm u münkad eden Vehhâbî'nin yevmen-fe-yevmen kuvveti müzdâd ve sâ‘id-i bahtı karîn-i istidâd olmakdan nâşî, birkaç sene mukaddem Basra'ya on konak bu‘du olan Lahsâ Vilâyeti'ni Benî Hâlid yedinden ahz u teshîr ve Şerîf-i Mekke kafile-i A‘câm'dan resm aldığı gibi, Necid kavminden dahi resm talebiyle tekdîr kaydına düşüp, ehl-i İslâm'dan harâc sûretinde fidyetü'r-re‘s almak mugayir-i şer‘-i Ahmedî olduğunu ‘illet ü sebeb ittihâzıyla, Şerîf'in mahkûmu olan emâkini igareye merdûf ta‘bîr olunan ceng-cûlarını havâle vü tesyîr edüp, def‘-i tesallut dâ‘iyesiyle Şerîf tarafından ta‘yîn olunan asker bir hamlesine tâb-âver olmayup, ihtimâl-i hatar mukarrer olduğu, Şerîf-i müşârun ileyh tarafından vârid olan şikâyet-nâmede mastûr u muharrer ve def'-i sevret-i Vehhâbiyân, Bağdâd Vâlîsi tarafından âsân olduğu dahi beyân olunup, hattâ birkaç sene mukaddem bu mâdde içün 'akd olunan meclisde Bağdâd Vâlîsi'nin me‘mûriyyeti istihsân ve lede'l-istimzâc teklîfât-ı1507 'azîmeye muhtâc olduğu Vezîr-i müşârun ileyh tarafından inhâ ve şimdilik meskûtun 'anh [Ü3 ] kalması evlâ görülmüşidi. Merkum Vehhâbî'nin ‘an-asl zuhûru ref'-i bed'-i mesleğine mebnî olduğundan, Meşhedeyn-i şerîfeyn'de  bergüzâr-ı mülûk-i 'Acem ve yâdigâr-ı tavâyif-i ümem olan mücevherât-ı zî-kıyeme zafer-yâb1508 olmak kasdıyla geçen sene vâfir asker mahall-i mezkûra ta'yîn edüp, bu kazıyyeyi teşeyyu‘ u rafz ile müştehir olan Benî Hazâ‘il tahkik edüp, Bağdâd'a haber îsâl ve etrâf-ı Meşhedeyn'de mütemekkin hem-mezhebleriyle ittihâd eyleyerek, Vehhâbîler'i istikbâl ve o hılâlde Bağdâd askeri dahi vusûl bulup, miyânede eşedd-i kıtâl vâki‘ olmağla, Vehhâbîler'in ekseri müste‘sal ve firârîleri fikdân-ı nafaka vü zâd ile muzmahill olmuşidi. Şerîf-i Mekke cânibinden zuhûr eden şikâyet1509 ve kurb-i Meşhedeyn'de vuku‘ bulan keyfiyyet Bağdâd Vâlîsi Vezîr Süleymân Paşa'ya bu def‘a mûcib-i nabzân-ı ‘ırk-ı gayret olup, tâyife-i mezkûreyi gereği gibi te‘dîb ve asker-i girân ve leşker-i firâvân ile ihâfe vü terhîb levâzım-ı intizâmât-ı mülkiyyeden olduğunu müşârun ileyh tahrîr edüp, umûr-ı uhar ile Devlet-i ‘aliyye meşgul bulunmadığından, bu bâbda vâdî-i tahyîr tasvîb olunmuşidi. Müşârun ileyh dahi Baban ve Köy Sancağı ve Harîr ve Tercîl ve Erdebîl sancağlarında mevcûd ümerây-ı Ekrâd'ı ve etrâfda olan kabâyil ü ecnâdı ve bâ-husûs asker-i Bağdâd'ı, Kethudâ'sı Mîr-i mîrân ‘Ali Paşa ma‘iyyetine terfîk ile top ve mühimmât ve edevât-ı sâyirelerin tekmîl ve Basra'ya doğru sevk u tesbîl eyledi. Basra'dan Lahsâ'ya ve andan Dir‘iyye'ye varınca turuk u mesâlik mefâze-i bârizü'l-mehâlik olup, cûy-bâr ve ‘uyûn ve âbârdan hâlî olduğuna binâ‘en, hafaza içün lâzım olan cimâl ü bigâl ve birkaç bin tulum istihsâliyle Lahsâ tarafına tahrîk-i a‘lâm ve birkaç def‘a güzergâhda ceng u hısâm [Ü3 ] ve asker-i Bağdâdiyân ni‘met-i fevz ü zaferi igtinâm edüp, ba‘dehû Lahsâ'yı muhâsara ve bir-iki mâh kadar hâric ü dâhil-i şehirde muhârebe vü müşâcere ve bilâhare hısn-ı mezkûrun fethi meysûr ve bekâyây-ı mahsûrîn iki-üç sâ‘at mesâfede  vâki‘ bir palangaya girüp, tekrâr mahsûr ve karîben anlar dahi müdemmer ü makhûr olacağları ahbârı Bağdâd tarafından Devlet-i ‘aliyye'ye mün‘akis olup, ancak Vehhâbîler'in tevhîd-i hazret-i Bârî, şi‘ârları ve mezheb-i îmâm Ahmed Hanbel, muhtârları olmağla, beyne'l-Müslimîn bilâ-mûcib sell-i seyf-i gayz u kîn revâ-dâşte-i tab‘-ı ehl-i yakın olmayup, bâ-husûs Devlet-i ebed-kıyâm'ın berren ve bahran seferi olup, kutr-ı Bağdâd'da vâki‘ asâkirin min-gayri fâyidetin iştigâli ve Vâlîsi'nin sarf-ı mebâliğ ile sûret-i za‘f kesb etmek ihtimâli olup, o tarafa sarf olunan miknet-i mutlaka Françe seferine ‘atf olunmak her hâlde fâ‘ide-i1510 külliyyeden hâlî olmadığı, havâtır-ı erkân-ı devletde câlî olup, binâ-berîn Vehhâbî'lerin bu derecelerde te‘dîbleri kâfî ve bundan sonra bu ma‘reke ile iştigâl irâde-i devletin hılâfı olduğundan fazla, Şerîf-i Mekke ile Vehhâbîler miyânında safvet vukû‘u dahi mütevâtir olmağla, hemân bekây-ı şân ü nâm ve hüsn-i tedbîr ile def‘-i cedel ü hısâm ve ıslâh-ı zâtü'l-beyne kıyâm olunup, bu kapunun insidâdına ve bu bâzâr-ı harbin kesâdına ihtimâm olunmak zemîninde taraf-ı Sadâret-penâhî'den müşârun ileyhe tahrîrât irsâl olunduğundan başka, Bağdâd cânibinden matlûb olan mürettebât-ı seferiyyenin husûlüne âlet ve beyne'n-nâs müşârun ileyhe mûcib-i tezâyüd-i ‘izz ü rif‘at olmak içün bâlâsı mufassal hatt-ı hümâyûn ile müveşşah emr-i celîlü'l-mikdâr ve serâpâ cevâhir-i girân-behâ ile tezyîn olunmuş bir kabza 2 tîğ-i tâb-dâr ve serâsere dûhte bir sevb ferve-i semmûr-ı meserret-âsâr li-emrimmâ Kapu1511 Kethudâsı'na teslîm ü i‘tâ ve savb-ı müşârun ileyhe ba‘s ü isrâ olundu. [Ü3 ]
