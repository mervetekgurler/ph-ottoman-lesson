Ref‘-i tedrîs-i ba‘zı kesân
Tarîk-ı pür-felâh-ı ‘ulemâ -ki sebeb-i kıyâm-ı esâs-ı şerî‘at-ı garrâ ve bâ‘is-i devâm-ı mebânî-yi millet-i beyzâdır- öteden berü erbâb-ı fazl ü kemâle mahsûs ve zî-cehl ü ecânibden vikayesi [Ü3 ] pençe-i hutût-ı Tâc-dâri'yle mütekavvâ vü mansûs iken, bu esnâda kesb-i te‘ayyün ü teşahhus irâdesiyle ba‘zı fürû-mâyegân ve a‘yân-zâdegân birer mahlas ve zâdegî ‘unvânıyla isbât-ı vücûd ve etrâfa bezl-i nuküd ve sarf-ı bûd ve ne-bûd ile Müderrislik ru‘ûsunu istihsâl ve kadr ü ‘izzet-i tarîkı berhem-zede-i izmihlâl eyledikleri, sâmi‘a-res-i hazret-i Şehriyâr-ı deryâ-nevâl olmağla, zikr olunan gürûhdan Rüşdî-zâde Mehmed ‘Âtıf ve Nevşehrî İbrâhîm ve Selânik ‘avdetilerinden Şeşübeş-oğlu ve Tanbura-çivisi ‘Ali Efendi'nin oğlu  Mehmed ‘İzzet ve İskeçeli Topuzlu-oğlu ‘İsmet Mehmed Emîn ve İpekçi Hacı Hüseyin-oğlu Mehmed Nesîb'in cerîde-i müderrisînden kayıdları terkin ü ilga ve nakd-i gîrân-ı ‘asrın kulûb-ı kasiyelerine havf u haşyet ilka olundu.
