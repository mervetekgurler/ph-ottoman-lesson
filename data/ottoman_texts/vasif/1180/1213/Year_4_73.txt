Terceme
Mütevaffây-ı müşârun ileyh Çelik Mehmed Paşa memâlikinden olup, Paşa'sı vefâtından sonra Enderûn-ı hümâyûn'a çırâğ ve külçe-i sîm-i zâtı pûte-i imtihâna ifrâğ olunmuşidi. Çok geçmeden âbrîz-i mâhiyyeti şâyân-ı sikke-i hüsn-i nazar-ı Şehinşâhî olup, kat‘-ı merâtib ü derecât ile Hazîne Kethudâsı ve ba‘dehû Silahdârlık hıdmet-i celîlesiyle binây-ı i‘tibârı metîn-i ü râsî olup, ba‘zı ehl-i garaz sevkıyle hıdmet-i mezkûreden teb‘îd ü tecnîb ve Rütbe-i Vezâret'e takrîb ile birkaç mansıba tevellâ vü tasarruf ve ihtiyâr-ı semt-i te‘affüf ü tekeffüf edüp, Halîl Paşa Sadâreti'nde Âsitâne-i sa‘âdet'e da‘vet ve ‘iffetlü Beyhân Sultân izdivâcıyla nâ‘il-i1522 kurb-i müsâheret ve ba‘dehû Kâ‘im1523-makâmlık hıdmetiyle mükerrem ve Ordu-yi hümâyûn ‘avdetinde Selânik Sancağı'yla [Ü3 ] tahrîk-i tûğ u ‘alem ve ba‘dehû Mora ve Eğriboz ve Bosna mansıblarıyla mesrûr ve o esnâda Vidin ordusuna me‘mûr olup, ba‘de'r-rucû‘ fevti vukü‘ buldu.
Müşârun ileyh her ne kadar ‘inâd u ısrâr ile meşhûr ve gabâvet-i tab‘ ile elsine-i nâsda mezkûr ise dahi, hilye-i vera‘ u takvâ ile ârâste ve zînet-i rahm ü şefekat ile bîrâste olup, akrânına nazaran munsif ü mu‘tedil ve sâfî-taviyyet ve yek-dil bir Vezîr-i bî-misl idi.

◊ 29 Şevvâl 1213 = 5 Nisan 1799 Cuma.

◊◊ 16 Zilhicce 1213 = 21 Mayıs 1799 Salı.
