Zikr-i feth-i Ebuhûr1608
Bâ‘is-i ihtilâl-i benî âdem ve sebeb-i insilâb-ı râhat-ı ümem olan Françelü'nün kat‘-ı ‘urûk fesâdlarıyla irâhe-i ‘ibâd ve ‘ale'l-husûs kutr-ı Mısır'dan ihrâclarıyla tathîr-i bilâd, lâzime-i himmet-i kûh-efgen-i Şehriyâr-ı vâlâ-nijâd olduğuna binâ’en, ol kavm-i [Ü3 ] müstehıkku'l-levm üzerine min-külli'l-cevânib sevk-ı ketâyib ve tertîb-i mevâkib kılınup, İskenderiyye Semti'ne dahi hâlâ Anadolu Vâlîsi Vezîr es-Seyyid Mustafa Paşa Ser‘asker nasb u ta‘yîn ve mebnây-ı me‘mûriyyeti levâzım-ı gazv ü cihâd ile tarsîn olunmuşidi. Müşârun ileyh mâh-ı Saferü'l-hayrın [on] altıncı İsneyn günü' mevcûd-ı ma‘iyyeti olan Donanma-yi hümâyûn ve cünûd-i nusrat-makrûn ile Finike Lîmân'ından ref‘-i lenger ve imdâd-ı nesemât-ı feth u zafer ile İskenderiyye cânibine sefer edüp, İskenderiyye'ye üc buçuk sâ‘at bu‘d ile taraf-ı yesârında vâki‘ lisân-ı ‘avâmmda “Ebuhûr” ve lisân-ı havâsda —Rüknü EbîkTr” denmekle şehîr kal‘a pîşgâhı mahatt-ı lenger-i süfün-i Pâdişâhî olup, der-‘akab Ser‘asker-i müşârun ileyh çigûnegî-yi ahvâl-i a‘dâ zımnında etrâf u eknâfa itâre-i cevâsîs ü ‘uyûn ve tashîh-i istihkâmât u husûn edüp, düşmen-i bed-âyîn Ebuhûr Kal‘ası'nı ta‘mîr u tahsîn ve muhâfazasına vâfir asker ta‘yîn ve etrâfını şerânbo ve hendek ile muhât ve top ve humbara ve sâyir sanâyi‘-i âteş-bâzîye menât eylediklerinden gayri, hâric-i kakada bir tabya îcâd ve mahall-be-mahall toplar vaz‘ıyla metânetine istinâd üzere oldukları tahkik olundukda, müşârun ileyh serân-ı sipâh ile ‘akd-i encümen-i meşveret ve mâh-ı mezkûrun on üçüncü îsneyn günü' ‘ale's-seher ihrâc-ı askere mübâşeret edüp, kal‘aya tahmînen bir sâ‘at mesâfe bir mahall-i münâsibe dört kıt‘a top ile bir mikdâr asker hazînedârları ve ‘Osmân Hâce Başbûğluğu'yla ihrâc eyleyüp, askeri muhâfaza ve kal‘ayı tazyîk irâdesiyle şalope ve kebîr sandallara toplar vaz‘ ve iki kıt‘a momba gemisi tertîb ve bu uslûb-ı mergûb üzere zikr olunan asker kal‘a tarafına sevk u tesrîb olunup, berr ü bahrdan muhârebeye şurû‘ [Ü3 ] ve a‘dâ dahi tertîb-i efrâd-ı cümû‘ edüp, yedi-sekiz sâ‘at nevâyir-i ceng ü sitîz zebâne-keş-i işti‘âl ve metâ‘-ı girân-behây-ı cân-ı ‘azîz ma‘rûz-ı mezâd-gâh-ı dellâl-ı âcâl olup, dûd-ı kebûd-reng top ve tüfengden ecrâm-ı semâviyyede bir cirm-i cedîd, zâhir ü bedîd ve tekâsüf-i gubâr pây-ı guzât ile cevv-i semâda kurs-ı mihr-i münîr nâ-bedîd olup, bu hâl ile dilîrân-ı îslâm tabyaya hücûm u iktihâm ve derûnunda mütehassın a‘dây-ı li‘âmı reh-neverd-i vâdî-yi in‘idâm eylediklerinden başka, kal‘aya dahi kemend-endâz-ı duhûl ve derûnunda olan kefere bi'l-cümle ser-bürîde-i seyf-i meslûl olup, sergerdeleri olan la‘în dahi vâsıl-ı dereke-i siccîn ve nâyil-i füshat-ı âcâl olanlar giriftâr-ı eyâdî-yi Müslimîn olup, tabyaya hücûm hâlinde a‘dânın atdığı lağımdan on nefer merd-i neberd-âyîn, mu‘ânaka-i hûr-i ‘în zımnında tâyir-i evc-gâh-ı Bihişt-berîn oldu.
Kal‘a ve tabyada mevcûd olan top ve humbara ve mühimmât zabt olundukdan sonra, Ser‘asker-i müşârun ileyh rûz-i fîrûz-i feth u zaferin ferdâsı kal‘a sâhasına darb-ı otad-ı hıyâm ve ta‘mîr-i hısn-ı merkuma kıyâm ve ol havâlîde kâ’in ‘aşâyir ü kabâyile neşr-i peygam eyleyüp, kelân-terân-ı kabâyil fevc fevc muhayyem-i Ser‘askerî'ye vüfûd ve îfây-ı merâsim-i hamd ü dürûd eyledikleri ahbârı, Der-i devlet-medâr'a işbu Rebî‘ulevvel'in yedinci Cum‘a günü'' vürûd edüp, ehl-i Tevhîd bu nüvîd-i meserret-berîdden ‘îd ber-bâlây-ı ‘îd edüp, erâzî-yi Mısrıyye kemâ-kân dâhil-i tasarruf-ı Devlet-i ‘aliyye olmak temenniyâtıyla secde-ber-endâz-ı dergâh-ı Hâlık-ı bî-enbâz oldular.
