Hikmet-i hafiyye
Kutb-ı merkez-i devlet ve Halîfe-i Îzed-i bî-minnet olan Şehriyâr-ı heft-iklîm, salât-ı Cum‘a'yı fâtih-i Mısır olan Sultân Selîm ‘alyhi rahmetü Rabbena'r-Rahîm 1609[Ü3 ] Câmi‘-i şerifinde edâ ile Hudâvendigâr-ı mebrûrun rûhâniyyetinden istimdâd niyyetini tasmîm buyurmuşlar idi. Zevrak-ı hilâl-revnak-ı Saltanat'larına süvâr ve hulûs-ı taviyyet-i Şâhâne ile ol semte neşr-i envâr buyurdukları hengâmda, Ebuhûr fethine dâyir İskenderiyye Ser‘askeri müşârun ileyhin tahrîrâtıyla Tatar Ağası kadim ve işbu beşâretin huzûr-ı müstevcibü's-sürûr-ı Keyânî'lerine îsâli lâzım olduğuna binâ’en, Telhîsî Ağa ber-vech-i isti‘câl ol savb-ı kerâmet-evbe irsâl olunmuşidi. Mûmâ ileyh Un-kapanı'na karîb mahalde Dârü's-sa‘âde Ağası cenâbının sandalına yetişüp, ifâde-i hâl ve iskeleye yanaşıldıkda, Ağa-yı müşârun ileyh bizzât huzûr-ı hümâyûna teblîğ-i makal eyleyüp, Hudâvendigâr-ı İskender-tavsîf bu peyâm-ı meserret-redîf ile câmi‘-i şerifi teşrîf ve salât-ı Cum‘a'dan sonra rûh-ı fâtih-i Mısır'ı fâtiha kırâ’atiyle taltîf buyurup, işbu rûz-i behcet-efrûzda fâtih-i Mısır olan Sultân Selîm Câmi‘'inde edây-ı Cum‘a ihtiyârı ve der-‘akab Ebuhûr fethinin zuhûr-i ahbârı mahzâ kerâmet-i hazret-i Tâc-dârî âsârı olup, bu keyfiyyet inşâ‘allâhü Te‘âlâ aktâr-ı Mısrıyye'nin bi-hazâfîrihâ teshîrine fâl ve a‘dây-ı ber-küşte-hâlin izmihlâline berâ‘atü'l-istihlâl olacağı cây-ı işkâl değildir.
Rodos Mutasarrıfı Hasan Bey ve İngiltere donanmasına Sergerde olan İsmit, mevcûd-ı ma‘iyyetleri olan ecnâd u sefâyin ile Ser‘asker Paşa'dan birkaç gün sonra Ebuhûr Semtine vusûl ile fi'l-cümle kuvvet-i kalb husûlüne sebeb olmuşlar ise dahi, bu hatb-ı ‘azîm ve emr-i cesîmin ru’yeti pey-der-pey asâkir ve zehâyir îsâline vâbeste vü mevkuf olduğunu Ser‘asker-i müşârun ileyh ifâde edüp, ‘inâyet-i bî-gayet-i İlâhiyye ile [Ü3 ] erâzî-yi Mısrıyye mevtây-ı akdâm-ı cünûd-ı Devlet-i ‘aliyye olmuşiken, ve ‘Akkâ vak‘ası ve ‘ale'l-husûs bu def‘a zuhûr eden Ebuhûr kazıyyesi düşmeni mübtelây-ı dü-şâha-i ıztırâb ve giriftâr-ı çâr-mevce-i inkılâb etmişiken, İskenderiyye ordusuna imdâd u i‘ânede kusûr, hılâf-ı rızây-ı Rabb-i Gayûr ve fevt-i fusratı müstelzim bir emr-i beyyinü'l-mahzûr olduğu nezd-i Şehriyâr-ı Felâtûn-âsâr'da “Ke'ş-**
şemsi fî râbi ati^n-nehâr celi vü âşikar olmağla, Ser asker-i müşârun ileyhe min-külli'l-vücûh kudret ü miknet verilmek husûsu şifâhen erkân-ı devlete emr-i hümâyûn olmağın, fi'l-hâl Dergâh-ı ‘âlî yeniçerilerinden ve Bostaniyân tüfengcilerinden ve Bostancı neferâtından cem‘-i kesîr tahrîr ve sefâyine vaz‘ u tesyîr olunduğundan gayri, Bahr-i sefîd Boğazı'nda ihtişâd eden askerden dahi ol mikdâr neferât intihâb ve bir ân akdem ol cânibe şirâ‘-güşây-ı seyr ü zehâb olmak emri lâzım gelanlere hıtâb olunup, sâbıka İç-il Mutasarrıfı olup, Kıbrıs muhâfazasında kıyâm eden Mîr-i mîrân Ahmed Paşa'ya bu defa İç-il Sancağı ihsân ve ma‘iyyetinde olan askerden mâ‘adâ kapu halkı ve Kıbrıs Muhassılı'nın bu def‘a tedârük edebildikleri asker ile İskenderiyye cânibine revân olması ve birâderi İç-il'e ser‘îan varup, bin nefer cedîd asker tahrîr ve verâsından tesyîr eylemesi fermân olunup, kezâlik Kara ‘Osmân-zâde ve ‘Alâ‘iyye Mutasarrıfı ve Teke Mütesellimi dahi ‘ale'l-infirâd ihrâc-ı ecnâd ile Ser‘asker Paşa'ya imdâd eylemeleri irâde ve taraflarına başka başka evâmir-i celîle firistâde olunup, medâr-ı tekavvî-yi asker olan ecnâs-ı zehâyir dahi mecma‘-ı zehâyir olan emâkinden sefâyine vaz‘ u teşhîn ve pey-der-pey ol cânibe irsâl olunmak me‘mûr olanlara ifâde vü tebyîn ve lede [Ü3 ] 'l-iktizâ ru‘ûs-ı guzât u mücâhidîni tezyîn içün mikdâr-ı vâfî çeleng ve müşârun ileyhin def‘-i zarûret ü ihtiyâcı içün yüz elli bin guruşluk altûn ve ta‘yînât-ı askere medâr olmak üzere Nüzül Emîni'ne bu def‘a dahi elli bin guruşluk altûn irsâl ve ber-vech-i isti‘câl husûlü mümkin olan tedârükât ü tedbîrât nesak-ı mezkûr üzere bi-fazlillâhi'l-Meliki'l-Müte‘âl ikmâl olundu.
Cenâb-ı Melik-i Mu‘în tenezzehe zâtuhû an-akvâi'lmuişrikîn tedâbîr-i erkân-ı Saltanat'ı tevfîkât-ı ‘aliyyesine karîn ve te‘yîd-i dîn ve himâyet-i Seyyidü'l-mürselîn kasdıyla terk-i hâb u nûşîn eden Hâkân-ı İskender-temkîn'i ile'l-ebed taht-ı fîrûzî-baht-ı Hilâfet-i ‘uzmâ'da mekîn ve her hâlde mazhar-ı nasr-ı Mübîn eyleye, âmîn!1610
