Vak‘a-i Genc Ağa Muhassıl-ı Canik
Livâ‘-i mezbûr bundan akdem ba‘zı şarta rabt ve Îrâd-ı Cedîd Defterdârı tarafından akviyây-ı mültezimîne ilzâm ile idâre vü zabt olunur idi. Canik eşkıyâsından olup, Battâl Paşa vak‘asında emvâl-i kesîreye mâlik olan Genc Ağa dâr u resenden reh-yâb olmuş niçe erâzili başına cem‘ edüp, Muhassıllık umûrunu ihlâl ve tersâne tertîbâtını ibtâl eylediği [Ü3 ] mütevâtir ve izâlesi bâbında emr-i ‘âlî sâdır olmuşidi. Menâ‘at-i mekân ve füshat-i zemân, merkuma sebeb-i tahlîs-ı cân olduğundan gayri, maksad-ı aslîsi olan Muhassıllığ'ı tahsîl ve refte refte müzâhimlerini tenkîl ü tezlîl edüp, o taraflara bilâ-tekellüf tasarruf ve fukarâ vü zu‘afâyı mübtelây-ı cevr ü te‘assüf  eylediği hâlde Battâl Paşa'nın bedr-i kadri iltimâ‘ eylediğini istimâ‘ ve bu mukaddime helâkini müntic olacağını derk ile lagzîde-pây-i havf u irtiyâ‘ olmuşidi. Battâl Paşa berü yakaya çıkup, oğlu Tayyâr Bey ve sâyir akrıbâsı Amasya ve Karahisâr'da temekkün ü karâr ve Canik ehâlîsini cezb ü meyle ibtidâr ve ehâlî dahi tekallübât-ı rûzgâra nazar ile Genc Ağa'nın bahtı bergeşte ve bunların kevkeb-i ikbâlleri burc-ı sa‘âdete peyveste olduğunu istidlâl ve müte‘ayyinlerinden “Sâlih Ağa” nâm kimesne Genc Ağa'ya haber irsâl edüp: —Battâl Paşa takımı memlekete tekarrüb etmekle, bunları tard u teb‘îd ehemm ve size i‘ânet üzerimize elzem olup, izhâr-ı sadâkatimiz zımnında beş yüz âdem tarafınıza imdâd gönderildi” deyü merkumu igfâl ve meb‘ûslara dahi tarafeyn muhârebeye mübâşeret eylediklerinde, Genc Ağa'yı terk ve öte tarafa i‘ânet emrini ta‘lîm edüp, Genc Ağa dahi merkum Sâlih Ağa'nın bu vaz‘ını pesend ederek, Amasya üzerine sevk-ı semend eyledi. Tayyâr Bey mâddeye vâkıf olup, hemân cem‘-i kalîl ile üzerine hücûm ü gulüvv ve rû-be-rû oldukları gibi Sâlih Ağa'nın askeri Tayyâr Bey tarafına ser-fürû edüp, sâyir asker dahi Tayyâr Bey tarafına seyl gibi cereyân ü meyl edüp, Genc Ağa birkaç âdem ile firâr ve Zile kurbünde Voyvoda yedine giriftâr olup, Çapân-zâde tarafına teslîm ve keyfiyyet Battâl Paşa'ya Çapân-zâde tarafından ifâde vü tefhîm [Ü3 ] olunduğunu Vezîr-i müşârun ileyh tahrîr ve şakî-yi merkumun hayyen tarafına tesyîr olunmasını niyâz-nâmesinde tastîr etmekle, Çapân-zâde tarafından şakî-yi merkum istintâk ve emvâl ü eşyâsı hârice ihrâc olundukdan sonra, Battâl Paşa tarafına irsâl ve ba‘dehû istîsâl olunmak bâbında müşârun ileyhe ve Çapân-zâde'ye hıtâben  başka başka evâmir-i celîle ısdâr u tesyâr olundu.
