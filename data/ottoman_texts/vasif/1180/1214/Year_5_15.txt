Nefy-i Emîn-i Zecriyye ve tevcîh-i Kitâbet-i Kalyonhâ be-Sâhib Efendi
Esâfil-i nâsdan olup, bundan akdem Zecriyye Emâneti'ne nâyil olan el-Hâc Ahmed Efendi, re‘âyâyı tehammüllerinden ziyâde mutâlebât ile ızrâr ve sevâbık-ı sinîn iltizâmâtına ‘adem-i ri‘âyetle zamâyim ü izâfât-ı külliyyeye ictisâr eylediğine binâ‘en, fukarâ zâr u zebûn ve hâlleri perîşân u dîger-gûn olup, “Kad a„zera men enzera”1612 fehvâsınca Bâb-ı ‘âlî'den birkaç def‘a beyân-ı muktezayât-ı bed ü nîk ile şahmetü'l-üzn-i habâseti ta‘rîk olunmuşidi.
Merkum “İttekü da‘vete'l-mazlûmi ve in kâne kâfiran”* me’âlini idrâkden câhil ve mezâlim ü te‘addiyâtdan sûrî ve ma‘nevî terettüb eyleyecek mücâzât-ı îlâhiyye'den gafil olduğuna binâ‘en, ân-be-ân şi‘âr-ı cevr ü zulmü tecdîd ve telâhuk-ı efkâr ile hadd-i i‘tidâle resîde1613 olmuş mukata‘ayı bey‘-i men-yezîd eylediği bi'l-iştikâ vâsıl-i sem‘-i Şehriyâr-ı bâhirü't-te‘yîd olmağla, hakkında nâr-ı gazab müşta‘il ve der-‘akab Emânet'den mün‘azil olduğundan gayri, Hâceliğ'i ref‘ ve hisâbı ru’yet olundukdan sonra, Anapa Kal‘ası'na bi-tarîkı'n-nefy def' olunup, Zecriyye Mukata‘ası eyâdî-yi eşiddây-ı ümenâdan tahlîs ve fîmâ-ba‘d Îrâd-ı Cedîd tarafından zabt olunması emr-i hümâyûn ile tansîs olundu.
îşbu tevcîhâtda Kalyonlar Kitâbeti, Ser-halîfe-i Mektûbî-yi hazret-i Sadâret-penâhî olan Recâ‘î Efendi'ye tevcîh olunup, Ordu-yi hümâyûn ile ‘azîmeti [Ü3 ] esnâsında Kitâbet-i merkumeyi bedel-i ma‘lûm ile mezbûra fârig olmuşidi. Nefy ü tagrîbi sebebi ile mansıb-ı mezkûr mahlûl ve Rikâb Beylikçiliği'nden bu def‘a ma‘zûl olan Sâhib Efendi'ye tevcîhi ma‘kul görülmekle, işbu Rebî‘ulevvel'in yirmi ikinci günü^ mansıb-ı mezkûr mûmâ ileyhe tevcîh ile  hâtır-ı meksûru mecbûr kılındı.
