İbkay-ı Vezâret-i İbrâhîm Paşa ve ba‘zı tevcîhât
Bundan [Ü3 ] akdem sebeb-i ma‘lûm ile Şâm ve Mısır Ser‘askerliği'nden ma‘zûl ve ref‘-i Vezâret'le kevkeb-i ikbâli mütevârî-yi sehâb-ı üfûl olan Vezîr İbrâhîm Paşa, zemân-ı medîdden berü Halebü'ş-şehbâ'da Muhassıl-ı Emvâl ve ahvâl-i ‘Arabistân'a vukufu ber-vech-i kemâl olmakdan nâşî, işbu sefer-i zafer-encâm hengâmında ‘amelden inkıtâ‘ ile kûşe-güzîn-i hamûl u ziyâ‘ olması revâ görülmeyüp, Haleb Muhassılı olan mahdûmu ile müşâreket ve o havâlîden müretteb olan levâzımât-ı seferiyyeyi bilâ-kusûr te‘diye vü temşiyet ve Mîrü'l-Hâcclık vaktinde vâridât-ı Eyâlet-i Şâm'dan zimmetine geçen mebâliği selefi Vezîr Cezzâr Ahmed Paşa'ya teslîme müsâra‘at eylemek şartıyla Eyâlet-i Haleb, işbu Saferü'l-hayrın yirmi dördüncü günü müşârun ileyhe tevcîh ü ‘inâyet ve selefi Vezîr Şerîf Paşa, Ordu-yi hümâyûn ma‘iyyetinde olmağla, bir eyâletle kayırılması muktezây-ı mecârî-yi umûrdan olup, binâ‘en-‘alâ-zâlik Rakka Eyâleti'yle müşârun ileyh tatyîb ve selefi Vezîr Şeyh-zâde İbrâhîm Paşa dahi maskat-ı re‘si olan Diyârbekir ile tenşît ü tatrîb ve o tarafdan müretteb asâkir ve zehâyirin bir ân akdem ihrâc ve tahsîli zımnında mansıbına tesrîb olundu.
Van Muhâfızı Vezîr Nu‘mân Paşa'dan ehâlî rû-gerdân ve ‘azli bâbında girîbân-ı çâk-ı dâd ü emân olmalarıyla, müşârun ileyhe Kars Muhâfazası ve selefi Ahmed Paşa'ya Van Eyâleti tevcîh ü ihsân olundu.
