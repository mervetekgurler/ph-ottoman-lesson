Havâdis-i Ordu-yi hümâyûn
Şâm-ı şerîfde bir müddetden berü müteşahhıs olan “Ebû Hamza” nâm şakı, sefer bidâyetinde  memleket hâlî kalup, keyfe-mâ-yahtâru tasarrufuna iktidâr gelmek içün ecânibden şümâr eylediği kati çok kimseyi Şâm'dan tard u ihrâc [Ü3 ] ve Şâm Müftîsi Mehâsinî-zâde ve sâbık Müftî Şeyh Murâd-zâde ile ba‘de'l-istimzâc tarîk-ı savâbdan tebâ‘üd ve zirve-i ‘utüvv ü ‘inâda tesâ‘ud eylediğinden başka, Şâm Yerli Kulı Ağası ‘Ali Ağa ile ittifâk ve Şâm Kal‘ası'nı zabt ile bî-cürm ü günâh ba‘zı kimseleri küşte-i tîğ-i gadr u nifâk edüp, mürettebât-ı devleti ta‘tîl ve ‘Akkâ muhâsarısında hâhiş-ker-i imdâd olan asâkiri ifsâd u tadlîl eylediği Serdâr-ı ekrem hazretlerinin ma‘lûmu oldukda, Mevkib-i hümâyûn Şâm'a vusûl buluncaya dek merkumun esbâb-ı izâlesi tedârükünden igmâz ve ba‘zı mülâhaza zımnında ta‘cîl-i istîsâlinden i‘râz olunup, Şâm'a vusûl ‘akabinde umûr-ı seferiyye müzâkeresiyçün vücûh-ı belde ihzâr ve Ebû Hamza ve Yerlü Ağası tu‘me-i şemşîr-i âteş-bâr kılınup, merkumları iğvâ ile ta‘lîm-i semt-i bagy ü şekâ eden sâbık Müftî Murâd-zâde Haleb'e nefy ü iclâ olunduğundan gayrı, Şâm Müftîsi Mehâsinî-zâde'nin seyyi‘âtına vukuf tahsîl ve Bonaparta ile nihânî muhâberesi olduğuna mesfûrun der-dest olan kağıdı delîl olmağla, ol dahi Bîretü'l-Furât Kal‘ası'na bi-tarîkı'n-nefy tesbîl olunduğu haberi, Sadrıa‘zam-ı celîlü'l-mikdâr cânibinden Der-i devlet-medâr'a ‘arz u iş‘âr olunup, o hıtta-i mukaddesede bir zemândan berü tekevvün eden şûr u inkılâb dest-yârî-yi tedbîr-i Sadr-ı ‘âlî-cenâb ile zevâle makrûn ve sükkân-ı belde vâreste-i cevr ve zulm-i gûnâ-gûn oldu.
