Fevt-i Zihneli Vezîr Hasan Paşa ve ibkây-ı Vezâret-i Mûsâ Paşa ve vukû‘ât-ı sâyire
Bir mâh mukaddem  Bosna Eyâleti [Ü3 ] tevcîh olunan Zihneli Hasan Paşa mansıbına ‘azîmet ile Yeni-bâzâr'a vürûdunda penbe-zâr-ı pîrâhen-i hayâtı çâk-çâk-i şîr-pençe-i ecel-i müsemmâ ve kişt-zâr-ı1621 ‘ömr-i nâ-pâydârı direvîde-i mincel-i hükm-i kazâ olup, münhall olan mansıbı, mutasarrıf-ı sâbıkı Vezîr Vânî Mehmed Paşa'ya tevcîh ü takrîr ve Rumeli Eyâleti'yle Silistre Vâlîsi Vezîr Hasan Paşa'nın a‘yün-i ibtihâcı takrîr olunup, Silistre Eyâleti, mukaddemâ Cerde Başbûğu olup, ref‘-i Vezâret'iyle Yenişehir'de ikâmeti fermân olunan Mûsâ Paşa'ya tevcîh ü ihsân olundu.
Dağlı eşkıyâsına me‘mûriyyetle Edirne'de mukım Vezîr Yûsuf Paşa ile Edirne Bostancı-başısı beyninde ihtilâf-ı kelime vâki‘ olmakdan nâşî, ahadühümâ âharı istiskâl ve maslahat-ı devleti berhem-zede-i ihtilâl etmeleriyle, Yûsuf Paşa Edirne'den nehzat ve bir mahall-i ba‘îde ‘azîmet eylediği hâlde münferiden dağlı eşkıyâsının istîsâline Bostancı-başı müte‘ahhid ve tasavvurât-ı zihniyyesini ba‘zı delâyil ile musaddık u mü’ekkid olup, müşârun ileyhe mansıbı olan Tırhala Sancağı ilhâkıyla Hotin muhâfazası tefvîz ve Hakkı Paşa'nın mansıbı olan Hanya, Kandiye ile ta‘vîz olunup, selefi Vezîr Mehmed Paşa, Eğriboz Sancağı'na ihrâc ve Mîr-i mîrân'dan Tâhir Paşa, Hanya mansıbına idrâc olunup, kapu-kethudâları işbu Rebî‘ulevvel'in on dördüncü Sebt' günü hila‘-i zâhire telebbüsüyle ser-germ-i rahîk-ı ibtihâc oldular.
Edirne Bostancı-başısı'nın def‘-i eşkıyâda olan ikdâm ü gayreti ve refte refte ru‘ûs-i eşkıyâ [Ü3 ] irsâliyle ibrâz-ı merdânegî vü hamiyyeti bâ‘is-i revâc-ı maslahatı olup, dil-bend-i ümmîd olduğu Çirmen Sancağı ilhâkıyla kadri bülend kılındı.
