Zikr-i itmâm-ı Terceme-i Siyer-i Kebîr ve ihsân-ı Pâye-i Mekke-i mükerreme be-mütercim es-Seyyid Mehmed Münîb Efendi
Sâbıkâ İzmir Kadısı olup, ‘ilm ü fazlda yegâne ve hüsn-i takrîr ü ta‘bîrde müfred-i zemâne olan Münîb es-Seyyid Mehmed Efendi, İmâm Muhammed'in tebyîn-i ahkâm-ı cihâd u gazâ ve ta‘yîn-i [Ü3 ] hudûd-ı enfâl ü sebâyâya müte‘allık olan Siyer-i Kebîr'ini ta‘mîmen li'l-fevâyid terceme eyleyüp, leylen ve nehâran nakd-i fikrini sarf ile hâvî olduğu mesâ‘ilini teshîl ve gavâmız u müşkilât-ı ‘ibârâtını tahlîl edüp, bu esnâda hayyiz-resân-ı hıtâm ve şîrâze-bend-i nizâm olmağla, huzûr-ı mevâhib-mahsûr-ı hazret-i Şehriyârî'ye ‘arz  olunmasını Efendi-i mûmâ ileyh cenâb-ı Fetvâ-penâhî'den recâ ve tavti’eten li'l-hâl Kâyim-makâm Paşa hazretleri tarafına dahi ‘arz-ı mâ-cerâ etmişidi.
‘Ulemây-ı ‘izâm kesserahumullâhu ilâ yevmi'l-kıyâm1622'ın âsâr-ı ber-güzîde ve te‘lîfât-ı cedîdeleri öteden berü mülûk-i sütûde-sülûk enârallâhu berâhînehüm1623 hazerâtına takdîm olunup, vech-i münâsibi üzere kâm-bîn kılınmaları de‘b-i dîrîn olduğuna binâ‘en, terceme-i mezkûre cânib-i Şeyhulislâmî'den Bâb-ı ‘âlî'ye gönderilüp, işbu şehr-i Rebî‘ulâhır evâsıtında^ bâ-takrîr merfû‘-ı huzûr-ı Şehriyâr-ı Kerrûbî-nazîr olundukda, iltifât-ı Mülûkâne'ye şâyân ve mûmâ ileyhin matlab-ı a‘lâsı olan Mekke-i mükerreme Pâyesi'yle mesrûr u cezlân kılınup, terceme sebebi ile bir müddet mütehammil-i a‘bâ‘-i kedd ü ta‘b olduysa dahi, gûşiş ü sa‘yi hebâ olmayup, sebeb-i husûl-i matlab ve bâ‘is-i teyessür-i me‘reb olduğundan başka, ilâ-yevmi't-tenâd hayr ile yâd olmağa elyak bir eser-i cemîle muvaffak oldu.
“el-Şey’ü bi'ş-şey’i yüzkeru” . Siyer-i Kebîr, İmâm Muhammed bin el-Hasan eş-Şeybânî te‘lîfâtından olup, Hârûnü'r-Reşîd ile Horasân'a insırâfından sonra tasnîf eylemişdir. Ebû Hafs, İmâm Muhammed'in râvîsi olup, bu kitâbı rivâyet eylemediği, ‘Irâk'da te‘lîf1 olunmadığına [Ü3 ] delâlet eder. Şemsüle‘imme Ebûbekir Muhammed bin Sehl es-Serahsî vakt-i şiddetinde bu kitâbı şerh edüp, Mebsût tesmiye eyledi. Nüshası kem-yâb ve nâdiru'l-vücûd olup, ba‘zan kıt‘aları ve bir def‘a ‘aynı meşhûd olmuşdur. Nakl olunur ki, İmâm Muhammed, ibtidây-ı emrde Siyer-i Sagır'i te’lîf edüp, Tebe‘-i tâbi‘în'den Evzâ‘î'nin manzûru olukda: “Ehl-i ‘Irâk'ın bu bâbda, ya‘nî Siyer'e müte‘allık tasnîflerinde münâsebet yokdur. Zîrâ ehl-i ‘Irâk fenn-i Siyer'i bilmezler” dediğini İmâm Muhammed istimâ‘ eyledikde,  Siyer-i Kebîr 'i te’lîf edüp, Evzâ‘î nazar eyledikde, kemâl-i te‘accüb ile: —Eğer bu kitâb mutazammın-ı ehâdîs-i müstetâb olmasaydı, İmâm Muhammed hod-be-hod tasnîf ve îcâd-ı ‘ilm eylediğine cezm eder idim” demiş. Bundan sonra İmâm Muhammed bu kitâbın altmış sahîfe üzerine tahrîrini irâde edüp, ba‘de't-tekmîl bir ‘arabaya tahmîl ve Dergâh-ı Hılâfet'e tavsîl edüp, Halîfe Hârûnü'r-Reşîd gâyetü'l-gâye mesrûr olup, bu keyfiyyeti hasenât-ı vaktinden ve mefâhır-ı eyyâmından ‘add eyleyerek, İmâm Muhammed'i iltifât ü in‘âm-ı nâ-mahsûr ile nâyil-i Re‘sü'l-mâl-i şâd-mânî vü hubûr eyledi. İmâm Muhammed'in ne mahalde medfûn olduğunda ihtilâf vâki‘ olup, esahhı Hârûnü'r-Reşîd'de müdeffen olan Horasan'da hila‘-ı libâs-ı hayât ve e‘imme-i nuhâtdan Kisâ‘î ile bir günde vefât eylediği mazbût-ı ruvât-ı ahvâl-i kâ‘inâtdır.
