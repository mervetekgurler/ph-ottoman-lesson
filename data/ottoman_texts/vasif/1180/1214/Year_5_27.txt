Def‘-i Maslahat-güzâr-ı İspanya
İngiltere ile Rûsiyyelü, Françe cumhûrunu her cânibden tazyîk u iz‘âc ve sihâm-ı nevâyib ü belvâya âmâc eylemek kasdıyla, sâyir düvel müstesnâ olarak hasm-ı kadîmleri olan vâdîlerini mükâlemeye me‘mûr olanlar îrâd [Ü3 ] eylediklerinde, Rûsiyye Elçisi izhâr-ı ‘inâd ve İngiltere Elçisi'yle ittihâd eyleyüp, ber-muktezây-ı ittifâk Devlet-i ‘aliyye tarafından dahi i‘lân-ı harb lâzım geldiğini ifâdeye me’mûr olduklarını merreten ba‘de-uhrâ takrîr ü inhâ etmeleriyle, Devlet-i ‘aliyye tarafından mes’ûllerine ‘adem-i müsâ‘ade mûcib-i iştibâh olarak evhâm u hayâllerini ziyâde eyleyeceği zâhir olup, bilâhare Devlet-i ‘aliyye'nin İspanyalu ile derkâr olan musâlahası bâkî ve ‘ahd ü şartı müstekarr olup, gâyetün mâ-fi'l-bâb sefer hıtâmına dek maslahat-güzârları ve Memâlik-i mahrûse'de mukîm olan konsolosları bu tarafda bulunmamak üzere mukavele olunup, Re’îsülküttâb Efendi tarafından dahi Ispanya'nın Baş-vekîli'ne, İspanya me‘mûrlarının Devlet-i ‘aliyye'de Fransa tarafdârlığıyla şöhretleri olup, bu şöhretin indifâ‘ı me‘mûrların bu tarafdan insırâflarıyla hâsıl olup, Saltanat-ı seniyye'nin garaz-ı âharı  olmadığı ve şurût-ı musâlaha ber-nehc-i kadîm bâkî vü müstedîm olup, husûmete dâyir bir vaz‘ iltizâm olunmadığından gayri, vukü‘ bulân keyfiyyet zarûriyyât-ı vakt ü hâlden neş‘et edüp, şöyle ki, Ispanyalu Françelü'nün ‘aleyhinde olan düvel ile bundan sonra ittifâk ve Françelü'den fesh-ı râbıta-i mîsâk ederler ise, haber-i mezkûr ile me‘mûrlarının Devlet-i ‘aliyye'ye i‘âdeleri bâ‘is-i mahzûziyyet olur zemîninde mektûb tahrîr ü firistâde ve Maslahat-güzâr ve konsolosları dahi on beş gün mühlet ‘akabinde vilâyetleri tarafına i‘âde olundu.
