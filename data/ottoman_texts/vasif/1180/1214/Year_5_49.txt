Vak‘a-i Cezzâr Paşa
Müşârun ileyh sinîn-i mütetâvileden berü o havâlîye tesallut ile mâl-i Kârûn'a mâlik ve ber-mantûk-ı “Kellâ inne’l-insâne le-yetğâ, en ra’âhü’steğnâ”1648 servet-i küllî ve buhl-i cibillî ile semt-i şatat u tecâvüze sâlik olup, ba‘zan kemâl-i itâ‘atini irâ‘et ve ba‘zan bâgıyâne reftâr ile izhâr-ı televvün ü ru‘ûnet edüp, bir hâlde karâr hılâf-ı meşrebi ve reh-i nâ-refteye sülûk muktezây-ı mezhebi olup, “Ke-Ebî Berâkışe külle yevmin fi ‘lııhû yetehavvelü” beytine mâ-sadak u bâyeste ve ecsâm-ı zîbakıyye gibi dâyimâ sükûn ü istikrârdan vâreste olup, vakten mine'l-evkât Devlet-i ‘aliyye'nin bir sülmesine sedd olur mülâhazasıyla olur olmaz cünhalarına bakılmayup, her ‘asırda irâdesinin ekserîsine mümâşât ve mekârih-i mütâlebâtına müsâ‘ade ile terk-i mücâzât kılınur idi. Vaktâ ki, Françelü Mısır'a müstevlî oldu, mühimmât ve asâkir ve nukûd ve zehâyir1649 imdâdıyla Mısır  Ser‘askerliği ‘uhdesine [Ü3 ] ihâle olunmak emri müşârun ileyh ile istimzâc olundukda, Dürzî tâyifesi ‘isyâna müsta‘idd ve bi'n-nefs ‘Akkâ'da bulunması lâ-büdd idüğini beyân ile Ser‘askerlik'i sarf eyleyüp, o havâlîde tîz elden hatb-ı Ser‘askerî'yi idâre eder vüzerâdan sâhib-i tedbîr bir Vezîr bulunmayup, Haleb Muhassılı İbrâhîm Ağa'da âsâr-ı rüşd ü reviyyet müşâhede olunmağla, Mısır Ser‘askerliği inzımâmıyla Rütbe-i Vezâret müşârun ileyhe tevcîh ü ‘inâyet ve umûruna revâc vermek içün Şâm Eyâleti'ne muhtâc olduğu mahsûs olduğundan, Emâret-i Hâcc dahi menşûr-ı me‘mûriyyetine1650 idrâc olunduğunu istimâ‘ ile nâr-ı mevkıde-i hased derûnunu sûzân ve televvün-i tabî‘at sarf-ı me‘mûriyyetden1651 müşârun ileyhi peşîmân edüp, teklîfât-ı mâ-lâ-yutâk ile Ser‘askerlik'e râzî olduğunu îhâm u tasrîh ve hayyiz-i imkânda olan metâlibine müsâ‘ade ile hükm-i Cihân-mutâ‘ Ser‘askeri, ismine tashîh olunmuşidi. O hılâlde a‘dâ ‘Arîş'den ‘Akkâ'ya gelince, çep ü râstda vâki‘ müzâhimleri def‘ ile ‘Akkâ'yı muhâsara eylediği tehakkuk edüp, ma‘âzallah ‘Akkâ elden giderse düşmen, Şâm ve Kudüs taraflarına tama‘ u temâyül ile hâl müşkil olacağı tehayyül olunup, ittifâk-ı erkân-ı Saltanat ile Sadrıa‘zam hazretleri, Serdâr-ı ekrem nasb ü ta‘yîn ve müste‘înen billâh o taraflara sevk-ı leşker-i Muvahhidîn kılınmışidi. Bu teveccüh ve ‘azîmet-i sâdıkanın semeresi olarak a‘dâ ‘Akkâ'da zûr-bâzû-yı asker-i İslâm-ı Pâdişâhi'yle reh-gîrây-ı inhizâm [Ü3 ] ve Yafa ve Gazze ve Remle tekrâr mazbût-ı eyâdî-yi İslâm olduğu hılâlde, “Küllü'mri’in râci‘unyevmen li-şîmetihî ve in tehalleka ahlâkan ilâ hîn”* mefhûmu üzere kemâ-fi'l-evvel izhâr-ı televvün ile îrâd-ı ‘ilel-i nâ-be-mahall edüp,  hatb-ı Ser‘âskerî ve Emâret-i Hâcc'dan isti‘fâ ve her ne kadar Sadrıa‘zam tarafından müdârâ olunduysa dahi, ‘inâd u muhâlefeti dü-bâlâ olup, maslahat-ı devlet giriftâr-ı ‘ukde-i fesâd u ‘utlet ve a‘dây-ı dîn ihtilâf-ı kelime sebebi ile müsta‘idd-i mukavemet olacağı ittifâk-kerde-i erbâb-ı basîret olduğundan, nâ-çâr Şâm
Eyâleti'yle Emâret-i Hâcc, ‘Azm-zâde ‘Abdullah Paşa'ya ve Mısır, Nasûh Paşa'ya tevcîh olunup, teveccüh-i Serdâr-ı ekremî ile Ser‘askerlik husûsu, tabî‘atı ile mülga olduğuna binâ‘en, ordu tertîbâtından ma‘iyyetinde mevcûd asâkir ve mühimmâtı irsâl eyleyüp, zehâyir ve cihât-ı sâyire ile Ordu-yi hümâyûn'a i‘ânet ü müzâhereti irâde olunmuşiken, tertîbât-ı mezkûreyi irsâl etmediğinden gayri, i‘ânet-i fi'l-cümleden igmâz ve fevz-i dâreyne sebeb olan te‘yîd-i1652 dîn-i mübînden i‘râz etmekle, müşârun ileyhin ber-vech-i iltizâm ‘uhdesinde olan mukata‘ât ref‘ ve Mîr Beşîr'e ilzâm ve zehâyir ve sâyir cihetler ile Ordu-yi hümâyûn'a i‘ânet eylemesi tavsiye vü ifhâm olunduğundan başka, müşârun ileyhden Devlet-i ‘aliyye'ye küllî ye‘s ‘ârız olup, beher hâl etrâf u eknâfın muhâfazası lâzım geldiğine binâ‘en, Nâblus taraflarında fart-ı şecâ‘atle teferrüd1653 edüp, kuvvetde Cezzâr'dan bir nokta kadar farkı olan Cerrâr-oğlu cânib-i Sadr-ı güzîn'den [Ü3 ] isticlâb ü te‘mîn1654 ve tazyîk-ı a‘dâ ve muhârese-i etrâf u enhâ hıdemâtına ta‘yîn olunduğundan gayri, o havâlî ile münâsebeti olan Sadrıa‘zam hazretlerinin Vekîl-harcı bâ-Rütbe-i Mîr-i mîrânî Kudüs muhâfazasına gönderilüp, sâyir mahaller dahi erbâb-ı necdet ü şecâ‘at ile tahkîm ü tarsîn olundu.
Cezzâr Paşa'nın hıfz-ı kal‘ada zâhir olan ikdâm ü gayreti cem‘ ü iddhâr eylediği  emvâl ü eşyânın hıfz u vikayesine mebnî idüği her ne kadar zâhir-i hâl ise dahi, imdâd-ı asâkir-i Pâdişâhî ile fevz ü zafere nâyil olduğunu ganîmet bilüp, Sadrıa‘zam ve Serdâr-ı ekrem ile muhâbere ve her bir husûsu müzâkere eyleyerek, kutr-ı Mısır'ın a‘dâdan tahlîs ü istısfâsı esbâbına teşebbüs etmamasi, sa‘y ü emeğini hebâ ve beyne'n-nâs şâyi‘ u müstefîz olan şöhretini imhâ eyledi.
