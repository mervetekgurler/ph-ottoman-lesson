İhsân-ı Vezâret be-Pâsbân-zâde
Vidin müte‘ayyinlerinden Pâsbân-oğlu ‘Osmân Ağa bundan akdem hılâf-ı rızâ harekete ictirâ eylediğine binâ‘en, üzerine asker ta‘yîn ve hasr u tazyîk ile şiddet-i şekîmesi telyîn olunup,  fîmâ-ba‘d Devlet-i ‘aliyye'ye itâ‘at ve cerâyim-i sâbıkasından rucû‘ u inâbet eylediğini mutazammın ‘arîzaları müte‘âkıbü'l-vürûd ve Vidin ehâlîsi dahi dest-i niyâz ü şefâ‘ati memdûd eylediklerinden, mazhar-ı ‘afv-ı Şehriyâr-ı merhamet-nümûd olmuşidi. [Ü3 ] Bir müddetden sonra igvâ ve tesvîl-i ehl-i tadlîl ile kemâ-kân gerden-keş-i tavk u inkıyâd ve etrâf u eknâfa itâle-i dest-i fesâd eylediği hadd-i tevâtüre resîde olmağla, vücûb-ı te‘dîb ü gûşmâli karâr-gîr ve üzerine asker-i kesîr ile bir Vezîr-i dilîr ta‘yîni müstasveb-i müşîr ü müsteşîr olup, bâlâda beyân olunduğu vechile1582 hâlâ Deryâ Kapudanı Vezîr Hüseyin Paşa, ma‘iyyetine ol havâlîde bulunan vüzerây-ı ‘izâm1583 ve Mîr-i mîrân-ı kirâm kirâm ilhâk u terfîk ve hâric-i kal‘ada bulunan ‘usâtın şeml-i cem‘iyyetleri tefrîk ve Vidin Kal‘ası dâyiren mâ-dâr ihâta vü tazyîk olunup, müşârun ileyh dahi mecbûl olduğu merdânegî vü sebât ve ‘atâyâ vü in‘âmâtda kusûr etmeyüp, husûl-i matlab zımnında terk-i râhat u hâb ve iğrâ vü tahrîz-i askerde bezl-i cehd ü tâb edüp, müddet-i muhâsara vü müşâcere birkaç mâh güzer ve kal‘aya zafer mukarrer olduğunu husamâ tahkik ile tekrâr teşebbüs-i zeyl-i merhamete muztarr olduklarından, dâd-hâhları âyib ü zâhib ve ıslâh-ı zâtü'l-beyn hâletleri mütekârib olup, bu vesîle ile ictimâ‘ eden asker dahi ‘avdete müteheyyi’ ü müte’ehhib olmuşlaridi. Bâ‘zı hâyin-i zi'l-vecheyn temâdî-yi eyyâm-ı esfârdan hâsıl olan fâyideden temettu‘ kasdıyla ifsâd-ı mâ-beyne'l-cânibeyn ve selb-i i‘timâd-ı tarafeyn edüp, ‘avdete tavtîn-i nefs eden asâkir dahi o esnâda ric‘at ve Ser‘asker Paşa dahi salâh-ı kârdan me‘yûs ve berhem-zen-i dest-i efsûs olarak Rahova cânibine ‘azîmet edüp, birkaç sene mukaddem

◊ 28 Muharrem 1214 = 2 Temmuz 1799 Salı.
vücûb-ı izâlesi müsellem olan  Rumeli Valîsi ‘Ali Paşa'yı i‘dâm ve ba‘dehû Rusçuğ'a tahrîk-i a‘lâm edüp, o hilâlde yine merkum niyâz-ı ‘afv ile ‘arz-ı hâller tesyîr ve kendüye Vezâret [Ü3 ] ihsân olunduğu hâlde Devlet-i ‘aliyye'ye bi's-sıdkı ve'l-istikâme hıdmet eyleyeceğini tahrîr edüp, Françelü'nün Memâlik-i mahrûse'ye sû‘-i kasdı ve Devlet-i ‘aliyye'nin berr ü bahrda küllî iştigâli vaktinde bu husûs içün it‘âb-ı asker ve kazıyyede medhali olmayup, mağlûb u menkûb olan serhad-nişîn zu‘afâsını pâ-zede-i hasâr u zarar eylemek revâ görülmeyüp, rahmen li‘l-‘ibâd niyâzına müsâ‘ade olunmasını Sadrıa‘zam hazretleri bi'n-nefs taraf-ı müstecmi‘ü'ş-şeref-i hazret-i Hılâfet-penâhî'den iltimâs ve nâyil-i Vezâret oldukdan sonra, nefsini ıslâh ve bâgıyâne reftârını istikbâh ile sâlik-i menhec-i inkıyâd u felâh olmadığı hâlde devlet-i kâhire-i Pâdişâhî'de tedârükü görülmek ve esbâb-ı istîsâli istihsâl olunmak şartını mukaddime ve esâs eylediğine binâ‘en, Vezâret'e isti‘dâd gelmek içün ibtidâ Kapucu-başılık tevcîh ü ‘inâyet ve me‘mûrlara ta‘mîm-i ruhsat ile Kapudan Paşa hazretleri dahi Ruscuk'dan fekk-i tınâb-ı ikâmet ve Âsitâne-i sa‘âdet'e tahrîk-i mihmîz-i ric‘at etmişidi. Mûmâ ileyh hakkında sebkat eden va‘d-i devlet karîn-i incâz kılınup, işbu Muharrem gâyetinde' Vidin Muhâfızlığı inzımâmıyla silk-i vüzerâya idhâl ve Kapucu-başı Cihân-zâde Hüseyin Bey ile tarafına menşûr ve hil‘at-i Vezâret irsâl olundu.
