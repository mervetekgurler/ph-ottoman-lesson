İstitrâd
Devlet-i ‘aliyye-i ebediyyü'd-devâm hila‘-ı ribka-i itâ‘at eden niçe erbâb-ı tegallüb ü tesallutu yâ ‘âcilen veyâ âcilen pâ-fişürde-i hufra-i in‘idâm edegeldiği mücerreb-i hâss u ‘âmm olduğundan fazla, debdebe-i Vezâret çok kerre erbâb-ı nahvet ü tuğyânı tarîk-ı müstakım-i ‘adl ü insâfa delâlet ve tebe‘ât-ı sâbıkasını tezkîr ile gark-ı  ‘arak-ı mahcûbiyyet [Ü3 ] edüp, ihlâs-ı tâmm ile tahsîl-i rızâya ilcâ ve telâfi-yi mâ-fâta tahrîz u iğrâ eyleyeceği mütehakkıku'l-vuku‘dur. Kaldı ki, o makule erbâb-ı ‘ukuk terk-i ri‘âyet-i hukuk edüp, me‘sem-i güzeştesinden tâyib ve mehaccetü'l-hakk-ı sedâd u savâba zâhib olmadığı sûretde bi-hikmetillâhi Te‘âlâ mu‘ammer ü pâydâr olmayup, müddet-i kalîlede şecere-i habîse-i hayâtı berkende-i rîh-i sarsar-ı fenâ ve harmen-i ‘ömr-i zûd-güzârı direvîde-i dâs-ı hükm-i kazâ olacağı kâr-âzmûdegân-ı rûzgâra zâhir u âşikârdır.
