‘Azl ü nasb-ı Re’îsülküttâb
Rikâb-ı müstetâb'da Re’îsülküttâb olan ‘Atıf Ahmed Efendi'nin ‘illet-i mizâcı müştedd ve Bâb-ı ‘âlî'den zemân-ı inkıtâ‘ı mümtedd olup, hıdmet-i Riyâset'e  müteferri‘ olan ahvâl, derece-i ta‘tîle intikal eylediğine binâ’en, ‘azli irâde ve birkaç mâh mukaddem Rikâb Defterdârı nasb olunan Sâlih Efendi bi'l-istihkak makam-ı Riyâset'e nihâde kılınup, umûr-ı Defterî'ye vuküf-ı tâmmı olan Baş-muhâsebe Kîsedârı Feyzî Efendi dahi Rikâb Defterdârı nasb u ta‘yîn ve işbu Zilka‘de'nin yirmi birinci Çehârşenbih günü0 kamet-i liyâkatleri hil‘at-ı seniyye-i Pâdişâhî ile tezyîn olundu.
