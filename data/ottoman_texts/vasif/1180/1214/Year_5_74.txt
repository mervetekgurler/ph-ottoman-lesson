İhrâc-ı Donanma-yi hümâyûn
Bu sâl-i meyâmin-fâlde cânib-i Mısr-ı Kahire'ye külliyyetlü donanma ihrâcı muktezayât-ı vakt ü hâlden olduğuna binâ‘en, birkaç mâhdan berü techîz-i sefâyine himmet ve celb-i askere gayret olunup, ikdâm ü sa‘y-i hazret-i Zillullahî ile levâzım-ı Donanma-yi hümâyûn tekmîl ve işbu Zilhicce'nin ikinci günü harekete ruhsat tahsîl olunmuşidi. Yevm-i mezkûrda Şehriyâr-ı Sürûşî-hısâl, Yalı Köşkü'ne sâye-endâz-ı iclâl ve kudûm-i şeref-lüzûm-i Şâhâne'lerine çeşm-i be-râh-ı intizâr olan Şeyhulislâm ve Kayim-makam Paşa hazerâtını tevcîh-i nîm-nigâh-ı iltifât ile rehîn-i istibşâr buyurdukları hılâlde, Kapudan Paşa hazretleri dahi âyib ve takbîl-i ‘atebe-i Mülûkâne ile nâyil-i e‘azz-i me‘ârib olup, lisân-ı güher-feşân-ı Cihân-bânî'den şeref-sudûr [Ü3 ] olan tenbîhât u vesâyâya havâle-i sem‘-i icâbet ve mu‘tâd üzere müşârun ileyhimâ hazerâtıyla kürkünü geyüp, sâyirlerin hil‘atleri tekmîlinde Donanma-yi hümâyûn'a ‘avdet eyledi.

◊ 23 Zilka‘de 1214 = 18 Nisan 1800 Perşembe.
