Vukü‘-ı silsile-i Ocağ-ı ‘âmire
Zağarcı-başı olan Mehmed Ağa bezâzet-i lisân ile mezmûm ve bu sebeble üftâde-i şifâh-ı husûm olduğuna binâ‘en, birkaç def‘a nefy ile tarîkı semeresinden [Ü3 ] mahrûm olmuşidi. Birkaç mâh mukaddem sebeb-i ma‘lûm ile yine Zağarcı-başılık ile mükerrem olup, lisânını şahsına muzırr kelimât-ı lâgıyeden keff ve hasma ser-rişte verecek evzâ‘dan istinkâf ile ihtiyâr-ı meslek-i selef etmek lâzım iken, ba‘zı mahallere iddi‘ây-ı te‘alluk ile izhâr-ı kibr ü nahvet ve katârda bulunanlara îrâs-ı fütûr u rehâvet etmekle, işbu Şevvâlü'l-mükerremin on altıncı yevm-i Ahad' mûmâ ileyh ma‘zûl ve Sinob cânibine mersûl kılınup, Zağarcı-başılık, hâlâ Seksoncu-başı olan Halîl Ağa'ya ve Seksoncu-başılık, Ordu-yi hümâyûn'da Turnacı-başı olan ‘Osmân Ağa'ya ve Turnacı-başılık, sâbıkâ Kuds-i şerîf Ağası olan îbrâhîm Ağa'ya tevcîh olunup, huzûr-ı Kayim-makâm-ı ‘âlî-makâm'da iktisây-ı hil‘at ile hâyiz-i rehîne-i meserret oldular.
