Ahvâl-i eşkıyâ
Devlet-i ‘aliyye muhâliflerinden şahs-ı vâhid, pister-i âsâyiş ü râhatda kâ‘id olmayup, kuvve-i istidrâciyye ile bir zemân izhâr-ı mefâsid etse dahi, ‘âkıbet bir belây-ı nâgeh-zuhûra ibtilâ ile metâ‘-ı zindegânîsi kâsid ve şûrâbe-i hayâtı râkid olacağı hezâr-bâr tecribet-güzâr-ı uli'l-ebsârdır. Binâ‘en-‘alâ-zâlik Rumeli taraflarında bir müddetden berü seg-i herze-meres gibi geşt ve ‘ibâd-ı za‘îfetü'l-iyâda itâle-i dest eden gürûh-ı menhûs her hâlde me‘yûs1879 ve ne cânibe ‘azîmet eylediler ise [Ü4 ] livây-ı şekavetleri menkûs olup, me’lûf oldukları tavr-ı bâgıyânelerinin nihâyeti ve sâlik oldukları tarîk-ı sa‘bü's-sülûk gavâyetin gayeti olmadığını teyakkun ve eyyâm-ı şitâda kendüleri tehassun edüp, üzerlerine me‘mûr askere hâricde temekkün müte‘assir ise dahi, kudûm-i eyyâm-ı rebî‘ ile me‘mûrlara mecâl-i karâr ve askere isti‘dâd-ı kâr-zâr hâsıl olup, [Ü3 ] mazhar-ı katl-i zerî‘ olacağların cezm ile nâdim ve tahsîl-i şefî‘ ile istibkay-ı hayât semtine ‘âzim oldular.
Tafsîli bu ki, ref‘-i Vezâret'iyle müddet-i medîde Gelibolu ve Tekfûrdağı'nda münâsib me‘âş ile âremîde olan Halîl Paşa, tesvîlât-ı nefsâniyyeye mütâbe‘at ve dağlı eşkıyâsıyla mürâfekat eyleyüp, tahrîb-i bilâd ve ta‘zîb-i ‘ibâd misillü harekâtı i‘tiyâd ile müşârik-i ehl-i fesâd olup, tavr-ı İslâmiyân'a mugayir hal‘-i ribka-i inkıyâda mütecâsir ve gümâştegân-ı Devlet-i ebed-bünyân, ekser-i ahyân ol şahs-ı nâ-sütûde-kirdârı hasr u iz‘âc ile giriftâr-ı nâliş ü zârî edüp, bu uslûb-i nâ-mergüb ile şâhid-i merâmı mahcûb ve her mahalde mağlûb u menkûb ve bilâhare nîze-i cân-sitân-ı kahr-ı Sultânî ile dem-i fâsid-i vücûdu meskûb olacağını bilüp, el-yevm Filibe kurâsında ictimâ‘ eden serân-ı eşkıyâdan Kara Feyzî ve Cengci-oğlu ve sâyirleriyle1880 meşveret ve ‘avâkıb-ı hâllerin mütâla‘a ile izhâr-ı peşîmânî vü nedâmet etmeleriyle, nâ-çâr Vezîr Tayyâr Paşa tarafına irsâl-i ruk‘a-i şefâ‘at ve Halîl Paşa'nın Vezâret'i ibka ve sâyirleri şâyân-ı ‘afv-ı Hıdîv-i ‘âlem-ârâ olurlar ise, Rumeli'de her ne kadar dağlu eşkıyâsı var ise cümlesini isticlâb ve me‘mûr olacağları mahalle şitâb eyleyeceklerin tahrîr ve müşârun ileyh dahi Anadolu semtine bi-ecma‘ihim murûr ederler ise, [Ü4 ] dâmen-i ‘afva teşebbüs eyleyeceğini ifâde ile taraflarına âdem tesyîr ve tetâbü‘-i rüsül ü resâyil ile te‘ahhüdleri karâr-gîr olduğu ma‘rûz-ı ‘atebe-i hazret-i Cihân-dârî kılınmışidi. Rumeli taraflarında zîr-i destâna etdikleri ihâne her bâr sebeb-i iltihâb-ı âteş-i gazab-ı Husrevâne olduğundan gayri, îfây-ı te‘ahhüd eyleyecekleri mevhûm ve istîmânları tahtında bir garaz-i [Ü3 ] mübhem olduğu ma‘lûm olmağla, istîsâl ü tedmîrlerine ikdâm ve terk-i râhat u
ârâm ile tesallutlarını bi'l-külliyye izâleye ihtimâm olunmak bâbında müceddeden hatt-ı hümâyûn-ı mehâbet-rîz sudûr olup, mazmûn-ı şevket-makrûnu bir kıt‘a emr-i celîlü'ş-şâna idrâc u imlâ ve Vezîr-i müşârun ileyh tarafına ba‘s ü isrâ olundu.
