Hareket-i Ordu-yi hümâyûn
Bu sâl-i meyâmin-iştimâlde Mısr-ı Kahire'nin havl ü kuvvet-i Bârî ile eyâdî-yi a‘dâdan intizâ‘ u istihlâsı içün berren ve bahran tedârükât-ı kaviyyeye mübâşeret olunup, şart-ı ittifâka ri‘âyet ve bilâ-‘ivaz kasd-ı i‘ânet eden Ingiliz Devleti donanması dahi mukaddemâ işâret olunduğu üzere vechile Rodos ve Megri sularına geldiği tehakkuk edüp, Kapudân-ı deryâ Vezîr Hüseyin Paşa hazretleri dahi me‘mûr-ı ma‘iyyeti olan bahr u berr askerini Donanma-yi hümâyûn'a teşhîn ü imlâ ve Ingiliz donanmasıyla bi'l-mürâfeka Mısır tarafına şirâ‘-güşâ olmuşidi. Ancak semt-i vâhidden Mısır'a hücûm olunduğu takdîrde düşmen âhar cihetlerden mutma‘innü'l-bâl olup, kâffe-i kuvvetini bir tarafa sarf ile asker-i Pâdişâhî'yi işgal eyleyeceği ba‘îd ‘ani'l-ihtimâl olmayup, bu sûretde a‘dâyı cânib-i berrden tazyîk ile askerlerini cihet-i vâhidden tefrîk, savâb-dîd-i erbâb-ı tedkîk1882 [Ü4 ] olup, bu keyfiyyet etrâfıyla Serdâr-ı ekrem ve Sadrıa‘zam hazretleri tarafına tenmîk olunmuşidi. Ordu-yi hümâyûn'un asker ve zahîre cihetleriyle tezâyuk u inzi‘âcı derkâr ise dahi, mümkin mertebe tedârükât ile ilerülere doğru hareketi mûcibât-ı maslahat-ı mülkiyyeden olmağla, işbu Şevvâlü'l-mükerremin yedinci günü^ Sadrıa‘zam hazretleri Ordu-yi hümâyûn ile ‘Arîş ve Gazze semtlerine tahrîk-i ikdâm-ı himmet ve donanmalar ile [Ü3 ] bi'l-muhâbere muktezây-ı hâl icrâsına bezl-i vüs‘ ü tâkat eyleyeceğini tahrîr u işâret eyledi.
