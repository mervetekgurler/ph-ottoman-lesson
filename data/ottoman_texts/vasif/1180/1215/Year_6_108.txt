Zikr-i istîsâl-i eşkıyâ der-Ef âk
Pâsbân-oğlu'nun rekîz-i zamîr-i habâset-tahmîri olan etvâr-ı nâ-hemvâr[ı] yevmen-fe-yevmen teceddüd ve taht-ı livây-ı ‘isyânında tehaşşüd eden eclâf-ı nâs ile etrâf u eknâfa itâle-i yed-i te‘annüd ü temerrüd eylediği, evvel ve âhır ma‘lûm-i ekâbir ü esâgır olup, bir müddetden berü Vidin câniblerinde zehâyirin kılleti olmağla, Eflâk tarafından celb-i zehâyir ve Devlet-i ‘aliyye'ye dahi bir nev‘ hadşe îrâs etmek kasd-ı bedîle mukaddemâ o taraflara vâfir eşkıyâ geçirüp, Fethülislâm ve Kırayova ve sâyir o havâlîde bulunan kurâ ve zıyâ‘ı zabta mütecâsir olmuşidi. Şakı-yi merkumun def-i tesallut u mezâlimi ve enf-i ru‘ûnet ü hıyânetinin irgamı vâcibât-ı mülkiyyeden olmağla, derhâl Selânik Mutasarrıfı Vezîr Ağa Hasan Paşa, Deliorman halkı ile ve Ibrâ’îl Nâzırı, Kazak ve sâyir ma‘iyyetine me’mûrlar ile ve Silistre Vâlîsi Vezîr Mûsâ Paşa'nın Delîl-başısı, kapusu halkıyla Eflâk'a ta‘yîn olunup,
Eflâk Voyvodası dahi tedârük ü cem‘ etdiği asker ile mübâşir-i harb olup, zahîre ve cihet-i uhrâ ile askerî tâyifesine sıklet çekdirmemek üzere me’mûr ve Kırayova'da1883 vâki‘ olan ceng ü nizâl -ki inbilâc-ı subh-ı sâdık [Ü4 ] zafere dâll idi- bâlâda ber-vech-i icmâl sahîfe-zîb-i sutûr olmuşidi. Eşkıyây-ı mezkûrenin mukaddemâ Kırayova'ya istîlâlarından garaz-ı fâsidleri Kırayova tarîkını sedd ile Dimnik ve sâyir mahallere hücûm olduğunu Eflâk Voyvodası cezm edüp, dâyire-i askerîye merkez ihtiyâr etdiği îslante Kasabası'ndan Tergoz'a başka asker tesyîr ve Tergoz'u zabt u teshîr ‘akabinde Ada-kal‘ası Kayim-makamı ile muhâbere ve Çernes'e tekarrüb olundukda, [Ü3 ] eşkıyâ ile müşâcere olunup, dört sâ‘at kadar mâ-beyne'l-ferîkayn muhârebe vâki‘ ve eşkıyâ tâb-âver-i mukavemet olamayup, leylen Çernes Kasabası'nı terk ve Fethülislâm Kal‘ası'na mündefi‘ olmalarıyla, Çernes Kazâsı bi'l-külliyye eşkıyâdan sâlim ve ekserîsi taleb-i emân ile seyyi‘ât-ı sâbıkalarına nâdim olduklarından gayri, îbrâ‘îl Nâzırı mevcûd-ı ma‘iyyeti olan cünûd ile Sefârce etrâfında vâki‘ kurâya raht-ı savlet ilka ve Sefârce'de olan eşkıyâya bu keyfiyyet hüveydâ oldukda, mukabeleden ‘aczleri mütehakkak ve her biri bir cânibe müteferrik olup, mahall-i mezkûr dahi eyâdî-yi a‘dâdan intizâ‘ ve Fethülislâm etrâfında bulunan bugatdan yedi-sekiz yüz nefer Arnabud ve sâyir eşhâsın berü tarafa ittibâ‘ ile Pâsbân-oğlu askerine vehn ü za‘f târî olduğunu Belgrad Muhâfızı Vezîr Mustafa Paşa istimâ‘ eyledikde, bâzû-yı himmetine kuvvet ve dâ‘iye-i şevkine metânet gelüp, Ada Kayim-makamı'na kifâyet mikdârı ecnâd ile i‘âne vü imdâd ve berü taraf askeriyle ta‘yîn-i vakt-i kıtâl ve tasmîm-i hengâm-ı cidâl eyleyerek, iki koldan Fethülislâm Kasabası'nda ictimâ‘ u ihtifâl etmeleriyle, derûnunda bulunan gürûh-ı li‘âm hîn-i tekabülde rû-tâb-ı semt-i inhizâm olup, o fırka-i bâgıyenin vâfiri maktûl ve ba‘zısı [Ü4 ] mukayyed ü maglûl olup, kasaba-i mezkûre dahi bu sûretle zabt olunduğu ahbâr-ı sârresi işbu Şevvâlü'l-mükerremin on yedinci^ ve on dokuzuncu günü târîhleriyle ‘ale't-te‘âkub vârid ve Ada Kayim-makamı Mustafa Ağa'nın uğur-ı Pâdişâhî'de bürûz eden da‘vây-ı sadâkat ü gayreti vâreste-i ikame-i beyyine vü şâhid olmağla, Kapucu-başılık Rütbesi'ne mütesâ‘id olması husûsu Eflâk Voyvodası tarafından tahrîr ü ifâde ve fi'l-hakıka o makule sadâkat-kârân-ı devletin matlablarına müsâ‘ade, sâyirlerinin [Ü3 ] hâhiş ü şevklerin ziyâde eyleyeceği bedîhî olmağla, lede'l-istîzân Ağa-yı mûmâ ileyhe Kapucu-başılık ihsân ve cihet-i uhrâ ile ferhân kılınup, Voyvoda-i mersûmun dahi bu bâbda zuhûra gelan gayreti ve tavâyif-i askerî beyninde muhâsede sebebi ile tekevvün eden şikak u muhâlefeti tergıbât-ı dest ü zebân ile safvete mübeddel kılması ve Kilâr-ı Pâdişâhî'ye fâr-ı gürsine gibi vüsûb eden eşkıyâyı i‘mâl-i asker ve bezl-i sîm ü zer ile tard u izâha eylemesi, timsâl-i iftihâr u i‘tibârına pîrâye ve evlâd u ahfâdına sermâye olacağı bî-iştibâhdır.
