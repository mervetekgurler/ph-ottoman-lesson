Ahvâl-i Ocağhâ-yı Garb
Cezâyir-i Garb Ocağları halkı Devlet-i ‘aliyye-i ebediyyü'l-istimrâr kuvvetiyle merkezlerinde kayim ve heybet ü salâbetleri bu sebeble kulûb-ı muztaribe-i a‘dâda müstekarr u dâyim olup, memleketlerinde mühimmât ve sefâyin tedârükü müte‘assir olduğundan, dâyimâ taraf-ı Saltanat-ı seniyye'den o makule i‘ânet ü imdâd ile kesb-i kuvvet ve deryâda tahsîl-i nâm u şöhret eylediklerinden gayri, bahr u berrde kefere devletleriyle mukavemet eden askerleri, ruhsat-ı Şâhâne ile İzmir ve sevâhil-i Bahr-i Sefîd'den tahrîr etdikleri asker olup, Devlet-i ebed-müddet'e [Ü4 ] dâyimâ ihtiyâcları mütebeyyin ve bâ-husûs bu cânib-i me‘âlî-yi menâkıba te‘alluk u irtibâtları olmasa şimdiye dek tâyife-i Efrenc'den zarar-ı küllî müşâhede edecekleri müte‘ayyin olup, zûr-bâzû-yı müzâheret-i devlet ile a‘dâlarına galib ve meclûbât-ı1885 berriyye vü bahriyyeleri kati çok hazâyin ü defâyinin cem‘ini müstevcib olup, nefel ü ganîmetlerinden humus ve sâyir ihrâcât matlûb-ı devlet olmayup, üç senede bir bızâ‘a-i müzcât [Ü3 ] kabîlinden olarak Der-i devlet-medâr'a bir mikdâr hediyyeleri vâsıl ve mukabilinde iz‘âf-ı mekârim ve ihsân-ı Husrevâne‘ye nâyil olurlar idi. Zikr olunan ocağlar halkı ‘an-asl cihâd ü gazâyı i‘tiyâd ve Ak-deniz korsanlarının zarar u fesâdını men‘ ile ebnây-ı sebîl ve sevâhil halkına imdâd eylediklerinden gayri, Devlet-i ‘aliyye'nin emrine münkad ve kangı devlet ile seferi tehakkuk ederse, fi'l-hâl icrây-ı lâzime-i i‘tizâd ve Donanma-yi hümâyûn'a iltihâk ile uğur-ı dîn ü devletde fedây-ı cân u ser ve mukaddime-i fevz ü zafer olurlar iken, bir müddetden berü miyânlarına nâ-ehl ve fürû-mâyegân duhûl ve hey‘et-i ictimâ‘iyyelerine fesâd hulûl edüp, hevâlarına muvâfık olan evâmir-i celîleye itâ‘at ve tabî‘atlarına nâ-mülâyim olan zevâcir ü nevâhîye muhâlefet eylediklerinden gayri, cihet-i vahdet-i dîn ü millet ve iktizây-ı teba‘iyyet-i Saltanat ile devlet düşmenine, düşmen ve dostuna, dost olmak vâcibe-i zimmetleri iken, bilâ-sebebin mine'l-esbâb Devlet-i ‘aliyye ile ‘ahd-i kadîmini fesh ve def‘aten Mısır'a hücûm ve ıztırâb veren Fransızlar üzerine ibtidây-ı emrde korsan sefâyini ihrâc etmek hareketini izhâr ve bu hareketleri fi‘le çıkmadığından gayri, bilâ-istîzân Françelü ile nihânî peyvend-i musâlahayı muhkem ü üstüvâr ve eşedd-i ihtiyâc ile muhtâc oldukları zehâyir ve sâyir memnû‘âtı dirîğ [Ü4 ] etmeyüp, tâyife-i mesfûreyi tesmîn ü ikdâr ve Mısır tarafından Françelü'nün imdâd ve muhâberesini mugayeret-i dîniyyesi olan İngilizlü kat‘ etmişiken, Tûnus ehâlîsi tâyife-i mesfûrenin berîdlerine Berka cânibinden yol verüp, bu sebeble haberleri gayr-i münkatı‘ ve Mısır'da tekevvün eden ahvâle rûz-be-rûz kesb-i vukuf eylediklerine Devlet-i ‘aliyye1886 muttali‘ olup, hâl böyle iken zikr olunan [Ü3 ] ocağlar halkı kabâhatlerini setr zımnında bundan akdem mu‘tâd olan hediyye-i nâçîzlerin irsâl ve kabûlü bâbında Dergâh-ı vâlâ'ya vaz‘-ı cebîn-i ibtihâl eylediler. Merkumların vech-i meşrûh üzere zâhir olan etvâr-ı nâ-hencârları tehyîc-i gazab-ı hazret-i Şehriyârî edüp, hediyyelerine tahvîl-i nigâh-ı i‘tibâr olunmadığından gayri, fî-bâdiyyi'l-emr ka‘ide-i “Kad a‘zera men enzera”* mefhûmuna ri‘âyet kılınup, şöyle ki, düşmen-i dîn ü devlet olan Fransızlar ile mün‘akıd olan muahedelerin fesh edüp, zahîre ve cihet-i sâyire ile i‘ânetden i‘râz ve her hâlde evâmir ü nevâhî-yi Saltanat-ı seniyye'nin icrâsına intihâz ederler ise, hediyyeleri manzûr ve hatî‘at-i sâbıkaları magfûr ve kemâ-kân himâyet-i Devlet-i ebed-müddet ile kadr ü rağbetleri mevfûr kılınacağı zikr olunan ocağların vülât ve hükkâm ve iş erlerine tahrîrât-ı mü‘ekkede ile beyân ü ifâde kılınmışidi. Ocağlar halkı bu keyfiyyet-i müdhişeye vâkıf oldukları gibi, Françelü ile ma‘kud olan mu‘âhedelerin fesh u ibtâl ve o taraflarda bulunan Fransızlar'ı ve sefinelerini tard u istiskal eylediklerinden fazla, fîmâ-ba‘d tenbîhât-ı Devlet-i ‘aliyye'yi ısga ve hakk-ı ‘ubûdiyyeti icrâ edeceklerin te‘ahhüd ile hediyyeleri nihâde-i sâha-i kabûl ve kendüleri ‘afv u şefekat-i Mülûkâne'ye mevsûl olmak tazarru‘âtını şâmil ma‘rûzât-ı rikkat-engîzleri Der-i devlet-medâr'a vâsıl olup, sahâyif-i seyyi‘ât-ı sâbıkalarına [Ü4 ] nokta-i ‘afv nihâde ve niyâz-mend oldukları mühimmât ve askere müsâ‘ade kılınup, mu‘tâd olan hediyyeleri dahi işbu Zilka‘detü'ş-şerîfenin üçüncü Pençşenbih günü^ hâk-i ‘atebe-i Mülûkâne'ye takdim olunup, îsâline me’mûr olanlar ferve-i semmûr ve hila‘-i [Ü3 ] seniyye ile nâyil-i sürûr oldular.
