Zuhûr-i iltifât u ‘inâyet-i Şehriyârî der-hakk-ı serân-ı asker ve Voyvoda-i Eflâk
Memleket-i mezbûreden izâha-i gürûh-ı eşkıyâya teşmîr-i dâmen ve mahall-be-mahall sell-i seyf-i celâdetle tedmîr-i düşmen eden serân-ı askere iltifât u rağbet, tezâyüd-i şevk u himmetlerine vesîle olacağı vâreste-i külfet ü1887 işâret olunduğundan gayri, birkaç mâhdan berü terk-i râhat u hâb ve hasm-ı hîle-kârın nîreng-i fesâdını sû-be-sû ibtâle sür‘at ü şitâb eden sadâkat-kârân-ı devlete bezl-i sunûf-ı ni‘am ve feth-i derîce-i kerem, şîme-i tâc-dârân-ı eslâf ve ‘âdet-i zimâm-gîrân-ı hükûmet-i etrâf olduğu, ‘aks-endâz-ı mir‘ât-ı tab‘-ı Pâdişâh-ı îskender-evsâf olduğuna binâ’en, memleket-i Eflâk'da kirâren ve mirâren yararlıkları müşâhede olunan cân-sipârân-ı devletden ‘Aliyyüddîn Paşa'ya beş bin guruş ve bir sevb kontoş semmûr kürk ve Dergâh-ı ‘âlî kapucu-başılarından olup, külliyyetlü asker ile her ma‘rekede isbât-ı vücûd ve fedây-ı bûd ve ne-bûd eden îbrâ‘îl Nâzırı îbrâhîm Ağa'ya on bin guruş ve bir sevb kontoş semmûr kürk ve şecâ‘at ü behâdırlığı elsine-i nâsda mezkûr ve vukü‘ bulan me‘ârikde sabr u sebâtı meşhûr Delîl-başı Karslı ‘Ali Ağa'ya Îrâd-ı Cedîd tarafından zabt olunan ze‘âmetlerden senevî beş kîse nemâlı gedüği ile bir ze‘âmet ihsân olunup, Eflâk Beyi'nin dahi bâlâda zikr olunduğu vechile bu bâbda zuhûr eden gayreti ve i‘mâl-i asker ve zahîre [Ü4 ] ve cihet-i uhrâ ile sebkat eden hıdmeti nezd-i ferd-i Mülûkâne'de pesendîde olup, nevâziş-i Şehriyâr-ı âfâk'a kesb-i isti‘dâd u istihkak etmekle, bâlâsı hatt-ı hümâyûn ile müveşşah bir kıt‘a tahsîl-i hıdmet emr-i celîlü'ş-şânı ve bir kabza mücevher hançer ve bol yenlü [Ü3 ] a‘lâ bir sevb-i semmûr tarafına irsâl ve benî nev‘inden şahs-ı vâhide gayr-i müyesser olan nevâziş-i Şâhâne ile makzıyyü'l-âmâl kılındı.
