Tevcîhât-ı vüzerây-ı ‘izâm
Rumeli Vâlîsi Vezîr Gürcü ‘Osmân Paşa zâtında şecî‘ ü mübâriz ise dahi bu def‘a ‘uhdesine tahmîl olunan umûrun te‘diyesinde ‘âciz olduğuna binâ‘en, ‘azli cây-gîr-i zamîr ve mücerrebü'l-hâl bir Vezîr'in nasbı ile mesâlih-i devletin temşiyeti müstasveb-i erbâb-ı tedbîr olup, mukaddemâ Rumeli kutrunda mişvârı zâhir ve mehâbet ü satveti kulûb-ı hâfika-i eşkıyâda mütekarrar olan Bosna Vâlîsi Vezîr Hakkı el-Hâc Mehmed Paşa'nın Rumeli mansıbı ile kemâ-kân def-i şûriş-i tugata me’mûriyyeti istihsân olunduğu, ma‘rûz-ı hâk-i kadem-i Hâkan-ı zemân kılınup, müsâ‘ade-i seniyye nümâyân olduğu sâ‘at müşârun ileyh tarafına hükm-i Cihân-mutâ‘ gönderilüp, olduğu mahalden tecâvüz etmeyerek, Rumeli taraflarına ‘avdeti tahrîr ü işâret olunmuşidi. Keyfiyyete vâkıf ve fi'l-hâl berü cânibe munsarıf olup, Köstendil'e vusûlü haberi istirâk ve işbu Zilka‘de'nin yirmi beşinci günü' Rumeli Eyâleti tevcîhi ile mâh-ı cihân-gerd-i ikbâli işrâk kılınup, selefi Vezîr ‘Osmân Paşa, Selânik Sancağı'yla melhûz ve Vânî [Ü4 ] Vezîr Mehmed Paşa, Bosna Eylâleti ile mahzûz ve Karahisâr-ı sâhib Sancağı, Vezîr Ağa Hasan Paşa'ya ihsân ve Kırşehri ve Akşehir sancağları ilhâkıyla Vezîr Ahmed Paşa, Bender muhâfazasına revân olmak üzere ısdâr-ı fermân kılındı.
