Nefy-i ba‘zı talebe
Zîr-i sâye-i Devlet-i ‘aliyye'de âsûde olan müste’men tâyifesine seyr-i cevâmi‘ ü mesâcid içün ez-kadîm ruhsat ‘inâyet olunduğuna binâ‘en, Moskov Elçisi dahi seyr ü temâşâya taleb-kâr ve niyâzına müsâ‘ade sûreti bedîdâr olup, ol bâbda emr-i ‘âlî dahi ısdâr olunmuşidi. Mesfûr nere (»&gt;) ve mâddesini ve İsvec Elçisi'ni alup, Süleymâniyye Câmi‘i'ne dâhil ve kemâl-i veleh ü hayret ile mütâla‘a-i sanâyi‘ ü bedâyi‘-i câmi‘-i şerîfe müştagıl olduğu hâlde, ‘âdet-i bâtılaları üzere kâlîçelere ilkay-ı büzâk ve tahkîk-ı tûl u ‘arz zımnında mesâha-i hazîz u tâk eylediklerini ba‘zı talebe müşâhede edüp, bu sû‘-i sanî‘-i ihânet ü tahfîfe mahmûl olduğunda ittifâk ve fi'l-hâl talebeye izvirâr-ı ahdâk ‘ârız olup, elfâz-ı dürüşt ve müşt ü hişt ile Moskovlu'yu câmi‘den tard ve gitdikce münâza‘aları müştedd olduğu [Ü4 ] haberini zâbitân istirâk edüp, mahall-i ma‘rekeye seyr-i serî‘ ile resîde ve Moskovlu'yu talebenin keşmekeşinden güc ile tahlîs ü âremîde [Ü3 ] etmişler idi. Devlet-i ‘aliyye'nin vâki‘ olan meşâgılı hasebiyle cümle ile müdârâ lâzime-i maslahatından iken, Moskov Elçisi'nin gûfte-i mikra‘a-i tevbîh olması, muhâlif-i rızây-ı Devlet-i ebed-müddet olup, bâ-husûs tâyife-i mesfûre ru‘ûnet ü huşûnet ile me‘nûs ve bu bâbda inkıbâz u infi‘âlleri dahi mahsûs olup, bu kazıyyeyi hükm-i kazâ vü kadere isnâd ile cihet-i te‘lîf ü tatyîblerine mübâderet münâsib görüldüğüne binâ’en, o makule hâlden anlamaz ve resm-i devleti bilmez talebenin ekserîsi ele getürilüp, ba‘zısı darb-ı vecî‘ ile te‘dîb ü takrî‘ ve bir-iki neferine câm-ı himâm tecrî‘ ve ba‘zısı nefy ü tagrîb olunarak suver-i gûşmâlleri tenvî‘ olundu.
