‘Azl ü nasb-ı Defterî ve Re’îsülküttâb ve Nâzır-ı Hubûbât
Bi'l-fi‘l Şıkk-ı Evvel Defterdârı olup, berârî-yi Mısrıyye'de mübtelâ olduğu ‘illet, pezirây-ı sıhhat oldukdan sonra, Ordu-yi hümâyûn'a ‘avdet etmek şartıyla bi'l-istîzân vâsıl-ı Âsitân-ı râstân olan Çelebi Reşîd Mustafa Efendi'de olan inhirâf-ı mizâc şifâ-yâb-ı ‘ilâc olup, sefînesini techîz ve umûrunu tanzîm [Ü4 ] ve bir gün sonra Ordu-yi hümâyûn'a hareketini tasmîm etmişidi. Re‘îsülküttâb-ı Rikâb olan Cânib Sâlih Efendi'nin Defterdârlık gibi bu hıdmete dahi muvaffak olamadığı sebebi ile ‘azli cây-gîr-i zâmîr ve Sadrıa‘zam hazretleri tarafına dahi kazıyye tahrîr olunup, Çelebi Efendi'nin ‘avdeti ‘an-asl tahliye mâddesine mebnî olup, sûret-i mezkûre ise bu esnâda kesb-i su‘ûbet edüp, ‘azîmetinde çendân fâyide melhûz1722 olmadığı bî-şübhe vü gümân1723 vârid ve Defterdârlığı bi'n-nisbe sehl ü âsân [Ü3 ] ve kime tefvîz olunur ise idâre edeceği nümâyân olduğuna binâ‘en, mûmâ ileyhin Rikâb Riyâseti hıdmetiyle Âsitâne'de kalması istihsân olunup, işbu Rebî‘ulevvel'in ikinci Pençşenbih günü ◊ bi'l-fi‘l Defterdârlık, sâbıka Defterdâr Mektûbçusu ve el-yevm ‘Arabacılar Kâtibi olan Sa‘dullah Efendi'ye ve Riyâset, minvâl-i muharrer üzere Çelebi Efendi'ye tevcîh olundu.
Efendi-i mûmâ ileyh kudemây-ı ricâl-i Devlet-i ‘aliyye'den ve fikret-i sahîha ve cevdet-i karîha erbâbından olup, tekadüm-i ‘ahd ile a‘yün-i nâsda kadr ü mehâbeti ve ahvâl-i düvelde mümâreseti olmağla, câme-i zer-beft-i Riyâset kamet-i istihkakına sezâ ve tevellâ-yı serâyir-i devlet zât-ı bî-hemtâsına revâ olup, “Kad vasale'l-hakku ilâ ehlihî”* makaliyle herkes gûyâ ve kabûl-i ‘âmme sûreti mir‘ât-ı hâlinde hüveydâ oldu.
Re‘îsülküttâb-ı1724 sâbık iki cesîm mansıbda tevkif-i hakka makrûn olmayup, ‘azl-i ‘âcil ile masrafı gayete vâsıl ve ‘ale'l-husûs nân-pâresi olan Tersâne Cânibliği'ne âhar nâyil olduğundan, sıfru'l-yed ve hâliyyü'l-cerâb kalmağla, hakkında deryây-ı merhamet-i Mülûkâne mütemevvic ve yevm-i mezkûrda Hubûbât Nezâreti tevcîhiyle münbasit [Ü4 ] ü mübtehic olup, münhall olan ‘Arabacılar Kitâbeti ile sâbıka Mâliyye Tezkirecisi Seyyid Sâdık Efendi memnûn ve muvâzıb-ı du‘ây-ı Şehriyâr1-ı rub‘-meskûn oldu.
