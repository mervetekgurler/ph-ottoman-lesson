Vukü‘-ı münâza‘a der-meyân-ı Vezîr Hakkı Paşa ve Gürcü ‘Osmân Paşa
Bir müddetden berü Rumeli mansıbına müstevlî olan Gürcü ‘Osmân Paşa'ya müte‘addid evâmir-i celîle gönderilüp, Berkofça'dan1904 Pâsbân-oğlu'nun âdemlerini tard u ib‘âd ve zu‘afây-ı kasabayı pençe-i şikencelerinden âzâd etmek irâde olunmuşidi. Lâzım geldiği vech üzere icrây-ı irâde-i devlete muvaffak olamayup, giderek nüfûzuna halel ve ma‘iyyetinde olan askere fütûr u kesel ‘ârız olup, ‘azli zamâyir-i vükelây-ı devletde istitâr ve birkaç defa huzûr-ı mevâhib-mahsûr-ı hazret-i Şehriyârî'de bu mebâhis tekrâr ve le‘alle ve ‘asâ ile fevt-i maslahat revâ görülmeyüp, Rumeli, Hakkı Paşa'ya ve Selânik, ‘Osmân Paşa'ya tevcîh olunmak sûreti karâr-gîr-i müsteşîr ü müsteşâr olmuşidi. Hakkı Paşa'nın Bosna'dan rucû‘u zemâna muhtâc olup, berü taraflara tekarrübünden evvel keşf-i hâl eylemesi, ‘Osmân Paşa'nın maslahatdan keff-i yed eylemesine sebeb-i ‘âdî ve eşkıyânın bir kat dahi fürce-yâb-ı hasâret olacağlarına bâdî olur ihtimâlâtı sırran Hakkı Paşa'ya ifâde ve bu mazmûnda tahrîrât-ı mufassala tarafına firistâde olunmuşidi. Müşârun ileyhin Köstendil'e vusûlü haberi vâsıl-ı sâmi‘a-i evliyây-ı devlet [Ü4 ] ve ber-minvâl-i muharrer mansıblarının tahvîl ü tebdîli emri işâ‘at olunduğu hılâlde, ‘Osmân Paşa rağbeten ev rehbeten Berkofça'yı eyâdî-yi muhâlifînden istirdâd eylediğini [Ü3 ] birâderiyle Âsitâne'ye tahrîr ve ber-muktezây-ı vakt ü zemân Delîl-başısı'na Mîr-i mîrânlık ve birâderine Kapucu-başılık ihsân kılındığından gayri, hıdmetde bulunmuş vüzerây-ı1905 ‘izâma irsâl buyurulan teşrîfât-ı seniyyeden hisse-yâb ve tahsîni müştemil tahrîrât ile hâtırı isticlâb olunmuşidi. Müşârun ileyh ‘azl ihtimâlini vermeyüp, mutma‘innü'l-bâl dâd ü sited ile iştigâl üzere iken, Selânik tevcîhi haberi tarafına vürûd ve rûd-ı emniyyesini has-endûd edüp, semt-i1906 havf u haşyete dahi zâhib ve: —Şu kadar mâl itlâfıyla Berkofça'yı istihlâs eyledim. Bir müddet dahi Rumeli mansıbında istikrârım vâcibdir” deyü Der-i devlet-medâr'a mekâtîb irsâl ve Hakkı Paşa tarafına dahi: —Keyfiyyet, mahalline ‘arz olunmuşdur. Bu taraflara gelmeyesiz” deyü haberler îsâl ve bîrûn ez-kıyâs bîm ü hirâsından Sofya vücûhunu giriftâr-ı kayd-ı ihtibâs eylediğini Hakkı Paşa istimâ‘ ve bu tavrı garîbden me‘ânî-yi ‘isyân tecrîd ü intizâ‘ edüp, askerinin kesretini yâd ve ‘Osmân Paşa'nın zulmünü ta‘dâd ve hakkından gelmek isticâzesiyle feryâd etmişidi. ‘Osmân Paşa'nın bu reftâr-ı nâ-hencârı her ne kadar hazm olunmayacak derecelerde ise dahi, hakkında bir nev‘ gûşmâl irâde olunsa, başında olan haşerât ifsâd-ı ‘âlem ve belki dağlu eşkıyâsıyla müttehid ü hem-dem ve kendüsi dahi bir mahalle ‘inân-tâb ve yâhûd bir mahalle tehassun ile Devlet-i ‘aliyye'yi it‘âb eyleyeceği havâlî-kerd-i havâtır-ı uli'l-elbâb olduğuna binâ‘en, tarafına nush-âmîz mektûblar ve va‘d ü va‘îdi1907 müştemil haberler [Ü4 ] itâre olunup, ahadühümâ âhara ‘azv-i kusûr ile gayzları sükûn bulmayup, bilâhare miyânelerini ıslâh içün ikisinin dahi Kapu Kethudâsı olan Süfyân Ağa, Der-i devlet'den ta‘yîn ve Selânik ehâlîsi müşârun ileyhden [Ü4
] mütevahhiş olup: —Selânik'e gelürse1908, yâ perîşân ve yâhûd def‘-i sâyil sûretinde muhârebe ve fedây-ı cân ederiz” deyü serîre-i hâllerin tebyîn eylediklerine binâ’en, bu mahzûrun defi ve matlûbu üzere maslahatdan eli çıkmaması kasdıyla Silistre Eyâleti menşûru, Ağa-yı mûmâ ileyhe sırran i‘tâ ve Mûsâ Paşa me’mûriyyeti dahi ‘uhdesine tefvîz olunacağı îmâ olunup, bu sûretle ırzâ kabil oldukda, Selânik Sancağı, Mûsâ Paşa'ya tevcîh olunacağı tasmîm ve Mûsâ Paşa'ya göndermek üzere bu me‘âli şâmil tahrîrât dahi mûmâ ileyhe teslîm olunup, Vezîr Hakkı Paşa'nın dahi ‘an-asl me‘mûriyyeti dağlu eşkıyâsına olup, Edirne'de ikamet ve her tarafa asker tesyîriyle icrây-ı me‘mûriyyet etmek bâbında bu def‘a dahi hatt-ı hümâyûn ile müveşşah emr-i ‘âlî ve istiklâlini mûcib başkaca bir kıt‘a hatt-ı hümâyûn tarafına irsâl ve hılâl-i râhda ber-mûceb-i tavr-ı sâlif telyîn-i ‘arîke-i her muhâlif eyleyerek, Edirne'ye doğru ‘inân-rîz-i ‘izz ü ikbâl olduğu ve Süfyân Ağa'nın vusûlünden mukaddem ‘Osmân Paşa'nın dahi ‘arîzası gelüp, irâde-i sâbık üzere Berkofça1909 muhâfazasına varup, Selânik'i dahi Mütesellim ile zabt eyleyeceğini tahrîr ve mukaddemâ tertîb olunan tedbîr lağv olup, matlûb dahi hâsıl olmuş bulunmağla, ol vechile hareket eylemesi bâbında tarafına tahrîrât tesyîr olunup, ferka‘a-i esâbi‘ makalesinden olan münâza‘aları mündefi‘ ve âfâk-gîr olan ürcûfeleri zâyil ü mürtefi‘ oldu. [Ü4 ]
