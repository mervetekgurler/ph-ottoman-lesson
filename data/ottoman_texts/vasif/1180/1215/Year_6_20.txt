Fevt-i Muhâfız-ı ‘Arîş
Ordu-yi hümâyûn'da Yeniçeri Ağası olup, hatî‘ât-ı sâbıkasına binâ‘en ‘azl ve iki tûğ ile ‘Arîş muhâfazasına nakl [Ü4 ] olunan ‘Ömer Paşa bu esnâda hulûl-i ecel-i mev‘ûduyla berzah-ı peymây-ı hülk ü fenâ olduğu haberi Sadrıa‘zam hazretleri tarafından inbâ olunduğuna binâ‘en, dem-be-dem ihtilâs-ı fursat ile cem‘ eylediği emvâl, dâhil-i Dâru'l-hızâne-i Pâdişâh-ı cemîlü'l-hısâl oldu.
Mûmâ ileyh sefer esnâsında Segbân-başı bulunup, çârsûya isâbet eden ihrâkda bekçi nâmıyla müterassıd-ı fursat-ı garet olan Ekrâd'ın nehb eyledikleri nukud-i ehl-i hirfeti i‘mâl-i latâyifü'l-hiyel ile idhâl-i hemyân-ı hıyâneti edüp, esbâb-ı ma‘îşetine bi'l-külliyye nizâm ve ba‘de'l-‘azl Üsküdâr'da müreffehü'l-hâl [Ü3 ] ve mutma‘innü'l-bâl sübha-şümâr-ı eyyâm ve bu sefer evâyilinde bir takrîb Yeniçeri Ağalığı'nı igtinâm ve fart-ı hırs u tehâlük ile *
meclûbât-ı bâkıyyesin itmâm edüp, “el-Cidetü vesîletü'l-mefsedeti” kazıyye-i müsellemesi mûmâ ileyhi izlâl ve mahsûsâta sevk ile ma‘külâtdan igfâl edüp, bu esbâb ile mesnedinden dûr ve bâlâda zikr olunduğu vech üzere ‘Arîş'de mücâvir-i ehl-i kubûr oldu.
