Havâdis-i İran
Şems-i tâbân-ı Nübüvvet, meşrık-ı meşiyyetden nûr-pâş-ı zulmet-i cehâlet olduğu hîn-i mülûk-i etrâfa da‘veti mutazammın menâşîr ve süferâ ta‘yîn ve o hilâlde fermân-fermây-ı İran-zemîn olan melik-i dâll, da‘vet-i Hakk'a imtisâl etmediğinden mezzekallâhu mülkehüm* tevbîhi ile mazhar-ı eşedd-i nekâl olup, o zemândan bu âna gelince Devlet-i İrâniyân gayr-i müstekarr ve eyyâm-ı kalîlede [Ü4 ] intikalât-ı mülkiyye ile ser-i felâket-zedelerine isâbet eden seng-lâh-ı kazâ mazbût-ı defâtir-i erbâb-ı me‘âsir olup, bu sebeb-i kavî ile şevket-i Kisreviyye'leri zâyil ü mürtefi‘ ve silsile-i nesebleri munsarım u münkatı‘ olmağla, devletleri eyâdî-yi mütegallibe ve bî-gâneye giriftâr ve memleketleri tâlân-ger-i müteşahhısân-ı rûzgâr ve bâ-husûs kureybü'l-‘ahdde Nâdir Şâh rebîblerinden Ağa Mehmed Hân teferrüd ve bir zemân hulüvv-i meydân sebebi ile izhâr-ı tecellüd edüp, anın dahi az vakit içinde câme-i ‘ömrü köhne ve mînâ-serây-ı devleti müte‘essir-i seng-sâr-ı rahne olup, Baba Hân müsâ‘ade-i [Ü3 ] zemân ile bu hılâlde mâlik-i zimâm-ı İrâniyân olup, zabt-ı memâlik zımnında tek u pû ve hânân-ı ‘Acem'in ekserîsi tarafına inkıyâd u ser-fürû eylediği hâlde Şâhruh neslinden Zemân Hân nâm bir merd-i dilîr şöhret-gîr ve mülk-i Horâsân'ın ekser mahallerini teshîr eylediğine binâ‘en, Baba Hân nâ-çâr asker-i cerrâr ile Horâsân cânibine ‘âzim ve hasmının kesr-i sevretine câzim olduğundan başka, Âzerbâycân taraflarında râyiha-i hılâf-ı şemm eylediği hânları dahi istîsâl dâ‘iyesiyle, oğlu ‘Abbâs-kulı Hân ile serdârı olan Süleymân Hân'ı on beş bin leşker-i sürh-ser irsâl edüp, müteneffisân-ı İrâniyân'dan sâbıka Hoy Hânı olup, Bâyezîd'e altı sâ‘at mesâfede vâki‘ olan Mâkû Kal‘ası'nda el-yevm mütehassın olan Ca‘fer-kulı Hân bu tedârükün kendüye te‘alluku olduğunu idrâk ile müsteş‘ir ü hirâsân olmağla, tarafına müncezib olan kabâyili beyne'l-‘aşâyir kesret ile şöhret veren Haydarânlı ‘Aşîreti'ne koşup, Bâyezîd yaylaklarına tesyîr ve mukabeleden ‘aczini fehm ile mütevessil-i dâmen-i Şehriyâr-ı kişver-gîr olup, âbâ vü ecdâdından [Ü4 ] intikal eden emlâkini Baba Hân yedinden intizâ‘ u ifrâz yâhûd Memâlik-i Devlet-i ‘aliyye'de ikametiyçün bir mahall tahsîs olunmasını niyâz zımnında hâlâ Erzurum Vâlîsi Vezîr Battâl Hüseyin Paşa'ya Fârisiyyü'l-
‘ibâre bir kıt‘a mektûb tenmîk ve Bâyezîd Mutasarrıfı Mahmûd Paşa dahi vesâtat-ı cevâsîs ile keyfiyyet-i mezkûreyi tahkik eyleyüp, sâlifü'z-zikr ‘aşâyir, Bâyezîd Sancağı'nda vâki‘ kurâ ve mezâri‘a itâle-i dest-i gadr ve nehb ü garât misillü harekâta cesâret ile fukarâ ve zîr-i destânı mübtelây-ı i‘tisâf u cevr eylediklerini ve bu bâbda ne vechile hareket lâzım ve Ca‘fer-kulı Hân'a ne zemînde mektûb yazılmak mühimm olduğunu müşârun ve mûmâ ileyh [Ü3 ] hâk-i ‘adâlet-masîre ‘arz etmeleriyle, îrâniyân ile rişte-bend-i istihkâm olan şurût-ı musâlahanın vâreste-i halel ü infisâm olması, matlûb-ı Hudâvend-i Dârâ-gulâm olduğuna binâ’en, hılâf-ı şurût-ı mühâdene ednâ vaz‘ u hareket vuku‘undan tevakki olunmak sûretinde Vezîr Battâl Paşa tarafına Kayim-makam Paşa hazretleri tarafından kayime tahrîr ve Bâyezîd Mutasarrıfı ve sâbıka Hoy Hânı'nın gönderdikleri mektûblarına müşârun ileyh tarafından cevâb yazılmak ihtâr u tezkîr1752 olunup, irâde-i devlet üzere gayile-i mezkûre mündefi‘ ve vuku‘u muhtemel olan hadşe-i mülkiyye zâyil ü mürtefi‘ oldu.
