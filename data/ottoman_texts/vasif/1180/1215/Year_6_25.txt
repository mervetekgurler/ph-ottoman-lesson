Katl-i Deli ‘Ali
Altmış Dört Cemâ‘ati'nden Galata'da kahvecilik hirfetinde olan —Deli ‘Ali” nâm kimesne galebe-i ahlât-ı sevdâviyye ile ba‘zı nâ-bercâ harekete ictirâ eylediğinden, mukaddemâ birkaç def‘a Dâru'ş-şifâ'ya vaz‘ u ilka olunmuşidi. Birer takrîb tahlîs-ı girîbân ve bu def‘a tâbi‘ nâmıyla [Ü4 ] hıdmetinde dâmen-der-meyân olan bir âdemi katl eylediği, mesâmi‘-i evliyây-ı devlete resîde, tûmâr-ı ‘ömrü kısâsan never-dîde kılınmak irâdesine mebnî ihzârına zâbitler ta‘yîn ve gâh kalyonculuk ve gâh yeniçerilik iddi‘âsında olup, tarafeyn zâbitlerine ‘adem-i itâ‘atle izhâr-ı kîn eylediğinden başka, kahvesine tehassun ve birkaç tüfeng ve vâfir barut cem‘iyle müceddeden tecennün edüp, sühûletle indifâ‘ı matlûb olduğundan, bir semte ‘azîmeti telmîh olunmuşidi. Bu ruhsat zevâl-i vücûduna ‘illet olacağını i‘tikad ile firâr ve gaybetden ihtirâz ve kemâ-kân zirve-i bagy ü şikakda pervâz eyleyüp, bilâhare sebîli küşâd ve rişte-i ‘ömrü vakt-i merhûnuna imtidâd olunmuşidi. Kayd-ı hasrdan vâreste olduğu gibi bilâ-sebeb bir şahsı dahi katl ile tekrâr kahvesine tehassun eylediği ihbâr ve bi-eyyi-hâl [Ü3 ] ahz u istîsâliyçün lâzım gelenlere emr-i ‘âlî ısdâr olunup, kahvesi muhâsara ve şakı-yi merkum birkaç sâ‘at tüfeng ve sâyir esliha ile müşâcere edüp, sühûletle istîsâlinden zâbitân me‘yûs olduklarına binâ‘en, kahvesi leylen lağım ile ber-hevâ kılınup, tahte'l-cidâr hayyen ve mecrûhan ele geçüp, fi'l-hâl cezâsı tertîb ve misli gayr-i mesbûk bir keyfiyyet-i garîbe olduğundan, cerîde-i vekayi‘a sebti tasvîb olundu.
