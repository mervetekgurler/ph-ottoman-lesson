Zuhûr-i harîk
Üsküdâr'da [Ü4 ] Mûm-hâne kurbünde vâki‘ Yehûd-hâne'den bir-iki gün
mukaddem âteş zuhûr edüp, imdâd-ı Rabbü'l-‘ibâd ile karîn-i inhımâd olmuşiken, şehr-i Rebî‘ulâhır'ın sekizinci Cum‘a gicesi'' sâ‘at yarımda iken mahall-i mezkûra karîb sâbık Bostancı-başı ‘Ali Bey'in sâhilinden âteş zâhir ve fi'l-hâl me‘mûrlar ıtfâsına mübâşir olup, yalnız sâhil-i mezkûr sûzân ve ba‘zı menâzil üzerinde hıdmet-i ıtfâ ile meşgul olanlardan birkaç kimsede âsâr-ı şikestegî-yi a‘zâ nümâyân olup, sâhib-i sâhilin ‘an-asl hücûm-ı fakr u imlâk ile hâli muztarr ve esâs-ı beyt ve emvâli bu def‘a ihtirâk ile hâkister olduğundan, müstehakk-ı ‘âtıfet-i Pâdişâh-ı kerem-ver olmağla, binâ-berîn taraf-ı hümâyûndan beş bin ve ‘ismetlü Vâlide Sultân hazretleri tarafından beş bin, cem‘an on bin guruş ‘atıyye ile cihet-i umûru tehvîn ve lehîb-i derûnu teskîn kılındı.
