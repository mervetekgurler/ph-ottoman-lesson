Tevcîh-i Kuds-i şerîf ve vefeyât-ı ba‘zı mevâlî ve nasb-ı Kadî-yi Ordu-yi hümâyûn
Bin iki yüz on altı senesi Muharrem'inden^ zabt etmek üzere Kuds-i şerîf Kazâsı, ‘Abdullah Monla-zâde es-Seyyid Ahmed Efendi'ye ihsân ve bu sebeble mâ-beyne'l-müderrisîn silsile vâki‘ olup, tertîbleri üzere her biri mazhar-ı birr ü imtinân kılınup, Mekke-i [Ü4 ] mükerreme'den [Ü3 ] istîfây-ı vakt-i hükûmet ile ‘avdet eden Emîn Kethudâ İmâmı ‘Abdülkerîm Efendi, Şâm-ı şerîfde fevt ve Mısır vak‘asında Kadı bulunup, ba‘dehû Ordu Kadısı nasb olunan Başmakçı-zâde İbrahim Edhem Efendi dahi şerbet-çeş-i “Küllü

◊ 10-19 Rebî‘ulâhır 1215 = 31 Ağustos-9 Eylül 1800.
nefsin zâyikatü'l-mevt”1773 olup, sâbıka Burusa Kadısı ve Mekke Pâyesi olan Kebîrî-zâde es-Seyyid İsmâ‘îl Efendi bir müddetden berü dil-rîş-i maraz-ı hâyil ve ol dahi bu esnâda dâr-ı âhırete mürtehil olup, müteveffâ Ordu Kadısı'nın mahalli hâlî ve Köstendilî Tâhir Efendi istemediği hâlde nasb-ı ahad-i mevâlî, nigâşte-i kalem-i Sadr-ı ‘âlî olmuşidi. Efendi-yi mûmâ ileyhe teklîf olundukda, İstanbul Pâyesi i‘tâ olunduğu hâlde ‘azîmet edeceğini ifâde ve Mekke Pâyesi birkaç mâh mukaddem tarafına ihsân olunduğundan, taraf-ı Fetvâ-penâhî'den İstanbul Pâyesi hakkında istiksâr ve o aralıkda mevâlî-yi Devriyye'den sâbıka Bağdâd Kadısı Nevşehirli Hasan Efendi metâlib-i ‘âdiyyesini bürûz-ı nefehât-ı mukadderât-ı Sübhâniyye'ye tal‘îk ile hasbî ‘azîmete hâst-kâr olduğu tab‘-ı hazret-i Şeyhulislâmî'ye hoş gelüp, fi'l-hâl telhîs ve mûcebince işbu Cumâdelûlâ gurresinden^ Ordu Kadılığı'na tahsîs olunup, mu‘tâd olan Kastamoni arpalığını dahi Cumâdelâhıre gurresinden^ tasarruf etmek kaydı, yedine verilan emr-i ‘âlîde tansîs olundu.
