‘Azl ü nasb-ı Re’îsülküttâb ve tevcîhât-ı cüz‘iyye der-Ordu-yi hümâyûn
Bi'l-fi‘l Re’îsülküttâb olan Râsih Mustafa Efendi Âsitâne'ye ‘avdet içün bundan akdem tahsîl-i izn ü ruhsat ve şâyeste-i hıdmet-i Riyâset, bir sâhib-i meleke vü liyâkatin ta‘yîni tarafı Âsafî'den işâret olunmuşidi. Rikab-ı hümâyûn'da Beylikçi olan Mahmûd Efendi hayr-hâhân-ı Saltanat taraflarından [Ü4 ] o câh-ı refî‘a sevk u tergıb ve mazhar-ı in‘âm-ı Şehriyâr-ı vâlâ-makam olarak Ordu-yi hümâyûn'a tesrîb olunmuşidi. îmdâd-ı bâd-ı kabûl ile işbu Rebî‘ulâhır evâyilinde^ mu‘asker-i Sultânî'ye vusûl buldukda, bi'l-fi‘l Re’îsülküttâb nasb ü ta‘yîn ve Re‘îs-i sâbıkın oğlu ‘Abdüşşekûr Efendi mukaddemâ bi'l-istîzân Âsitâne'ye gelüp, hıdmeti metrûk ve ‘azîmeti meşkûk olduğuna binâ‘en, etbâ‘-ı Sadâret-penâhî'den mukaddemâ Mâliyye Tezkirecisi olan Sâlim Efendi, mûmâ ileyhe [Ü3 ] câ-nişîn kılınup, münhall olan Mâliyye Tezkireciliği, sâbıka Mektûbî Baş-halîfesi Mâhir Efendi'ye ihsân ve Cebeciler Kitâbeti ile Divrikli Ahmed Efendi'nin oğlu olup, bu def‘a Mektûbî Odası'ndan Ordu-yi hümâyûn'a irsâl olunan Tahsîn Efendi şâdân kılınup, Büyük Kal‘a ile hâlâ Mektûbî Baş-halîfesi olan ‘Abdülhamîd Efendi tatyîb ve Küçük Kal‘a ile Nâşid Efendi terhîb ve Âsitâne-i sa‘âdet'de Beylikçi Kîsedârı olan Muhibb Efendi, Rikâb-ı hümâyûn Beylikçiliği ile tatrîb olundu.
Vukü‘-ı meşveret ve ref‘-i Vezâret-i Pâsbân-zâde
Müşârun ileyhin rızây-ı Devlet-i ‘aliyye'ye muhâlif harekât-ı nâ-hemvârı ve kemâl-i şekavet ü mel‘anetinden nâşî zâhir olan bâgıyâne reftârı, bundan akdem tehyîc-i gazab-ı Şehriyârî edüp, birkaç mâh Vidin Kal‘ası'nda mahsûr u mahbûs ve bi'l-külliyye hayâtından nevmîd ü me‘yûs olmuşiken, Sadrıa‘zam hazretleri tarafına ilticâ ve fîmâ-ba‘d câdde-i istikametden ser-i mû ‘udûl etmamek şartıyla ‘afvını recâ ve serhadlü dahi ‘arz u mahzarlarıyla merkûmun sahîfe-i hatî’âtına hatt-ı safh-ı cemîl keşîde kılınmasını niyâz [Ü4 ] ü istid‘â etmişler idi. Muktezayât-ı1775 vakt ü hâl iltizâmıyla recâlarına müsâ‘ade kılındığından gayri, leyl ü nehâr sîne-kûp-i tehassür olduğu Rütbe-i Vezâret ile refî‘ü'l-kadr ve Vidin Muhâfızlığı ile rehîbü's-sadr kılınup, bu ni‘met-i celîlenin kadrini derk ve etvâr-ı nigûhîdesini terk lâzım iken, eyyâm-ı kalîle murûrunda tabî‘at-ı ‘akrabiyyesi1776 tezebzüb ve etrâf u eknâfa itâle-i dest-i tegallüb eylediğinden gayri, birkaç seneden berü Rumeli etrâfında

◊ 1-10 Rebî‘ulâhır 1215 = 22-31 Ağustos 1800.
ızrâr-ı ‘ibâd ile şöhret-şi‘âr olan dağlı eşkıyâsını istıshâb ve sergerdelerini ilbâs-ı hil‘at ve vücûh-ı i‘ânet ile te’mîn ü isticlâb edüp, Niğbolu ve sâyir kazâlara teslît ve birkaç defa nush u pende âgâz olunmuşiken, ihtiyâr-ı vâdî-yi igfâl u taglît edüp, fesâd ü şeytaneti bu cihetler ile Rumeli memâlikine sirâyet ve kulûb-ı fukarâ vü zu‘afâya ilkây-ı vahşet etmekle, bu ihtilâlin def‘i matlûb-ı kat‘iyy-i Mülûkâne olduğuna binâ’en, hâne-i hazret-i Fetvâ-penâhî'de ‘akd-i encümen-i meşveret ve şimdilik merkumun Vezâret'i ref ve Vidin kurbünde vâki‘ çiftliğinde ikâmet etmek ve taraf taraf ‘asker ta‘yîni ile müdâhil ü muhârici sedd ü bend kılınmak sûretleri ihtiyâr-kerde-i erbâb-ı şûrâ olmağla, ol bâbda lâzım gelan evâmir ısdâr ve Vidin Muhâfızı vusûl buluncaya dek Vidin Ağası, Kâyim-makâm nasb olunup, serhadlüye dahi Ocak-ı ‘âmire tarafından bir nefer Kol Çavuşu tesyâr olunup, sûret-i inhilâlde olan Niğbolu Sancağı, Vidin Kal‘ası muhâfazası şartıyla Silistre Vâlîsi olan Vezîr Mûsâ Paşa'ya işbu Cumâdelâhıre'nin yirmi birinci günü' tevcîh [Ü4 ] ve iktizây-ı vakt ü hâl ile mütebassırâne hareket üzere olması tarafına hıtâben sâdır olan emr-i ‘âlî-şânda ber-vech-i te‘kîd tenbîh olundu.
