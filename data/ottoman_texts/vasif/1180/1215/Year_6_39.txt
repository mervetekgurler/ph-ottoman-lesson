Me‘mûriyyet-i Vezîr Tayyâr Mahmûd Paşa be-istîsâl-i eşkıyâ
Müşârun ileyhin bundan akdem cânib-i Mısır'a me‘mûriyyeti ve müretteb-i ma‘iyyeti olan ecnâd ile bir ân akdem Âsitâne'ye ve andan sefâyin ile Mısır'a ‘azîmeti güzâriş-pezîr-i zebân-ı beyân olmuşidi. Müşârun ileyh mevcûd-ı ma‘iyyeti bulunan asâkir ile bahran Âsitâne'ye vusûl ve bekâyây-ı askerine intizâren kendüsi Kılıç ‘Ali Paşa'da vâki‘ bir sâhil-hânede ve askeri hıyâm ile Haydar-paşa'da ârâm edüp, rikâb günü huzûr-ı hümâyûna duhûl şerefiyle nâyil-i e‘azz-i me‘mûl olup, [Ü3 ] takbîl-i ‘atebe-i Mülûkâne ile muvakkar ve âbâ vü ecdâdına nasîb olmayan iltifât ü nevâzişe mazhar olmuşidi. Balkânın öte yüzünde olan dağlı eşkıyâsının me‘âbir ü mesâlikleri her tarafdan mesdûd ve esbâb-ı istîsâl ü tedmîrleri bâbında sarf-ı mechûd kılınmışiken, Niğbolu vak‘asından sonra mecma‘-ı eşkıyâ olan Plevne'den bir gürûh-ı mekrûh ayrılup, derbendlere uğramaksızın sa‘bü's-sülûk mahallerden hufyeten murûr ve Kızanlık semtlerinde zuhûr eyledikleri ihbâr olunup, geçen sene Tekfûrdağı ve İne taraflarında cesâret etdikleri şekâvete kemâ-selef tesaddî ve ‘ibâdullaha itâle-i dest-i cevr ü te‘addî eyleyecekleri ihtimâlden gayr-i ba‘îd ve Ordu-yi hümâyûn'un el-hâletü hâzihî fazl-ı Hakk ile ‘askere ‘adem-i ihtiyâcı zâhir ü bedîd olduğuna binâ‘en, Vezîr-i müşârun ileyhin Rumeli cânibine insırâfı savâb-dîd-i erbâb-ı binîş ü dîd olmağla, işbu Cumâdelûlâ'nın yirmi ikinci Sebt günü' [Ü4 ] Bâb-ı ‘âlî'ye ihzâr ve serâsere kablu ferve-i semmûr ilbâsıyla sûret-i me’mûriyyeti iş‘âr olunup, ihtiyâten on kıt‘a top ve iki kıt‘a hâven ile bir orta Topçu ve yarım orta ‘Arabacı dahi ma‘iyyetine terfîk ve kâffe-i levâzımı tanzîm ü tensîk olunup, askerini Davud-paşa Sahrâsı'na imrâr ve kendüsi işbu Cumâdelâhıre'nin dördüncü günü'' Rumeli tarafına müste‘înen billâh güzâr eyledi.
