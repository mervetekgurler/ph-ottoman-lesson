İtmâm-ı havz-ı kebîr
Evâyil-i hâlde Tersâne-i ‘âmire'de inşâ olunan sefâyin, karada inşâ olunmak cihetiyle ba‘de't-tekmîl sûret-i ma‘lûme ile suya ilka vü tenzîl olundukda, o cism-i sakil lâ-mahâle rahne-dâr olduğu âşikâr olduğundan gayri, muhtâc-ı ta‘mîr olan sefâyin dâr-ağaclarında ta‘mîr ü tedhîn olunur iken, hatt u ref‘ hengâmında kesret-i ‘ameleye ihtiyâc mess eylediği ve maslahat-ı mezkûre küllî zahmet ü meşakkatle ancak müddet-i vâfirede husûle geleceği zâhir olduğundan, sevâhil-i bahriyyede medhali olan mülûk-i Nasârâ tersânelerinde bu maslahatı teshîl ve mesârıfı taklîl mekasıdıyla ihtirâ‘ olunan havz gibi Devlet-i ‘aliyye-i ebediyyü'l-istimrâr'da dahi bir havz inşâsı lâyıh-ı hâtır-ı safvet-me‘âsir-i hazret-i Tâc-dârî olmuşidi.
Havz-ı mezkûrun inşâsına irâde-i seniyye te‘alluk eylediği Âsitâne'de bulunan ecânib mühendislerine ve mi‘mârân ve sâyir erbâb-ı vukufa ihbâr ve sühûlet ve resânet-i binâ maslahatı istihbâr olundukda, İsvec mühendisi karada sandıksız ve Françe mühendisi sandık ile bahrda havz inşâsını iddi‘â ve tervîc-i ‘amel zımnında ahadühümâ âharın re’yini tezyîf ü ilga kasdında olmalarıyla, [Ü3 ] şahseyn-i mezbûreynin iddi‘ây-ı sâdic ile kable'l-imtihân bu maslahata şurû‘ları ve yakın husûlünden mukaddem nukud-ı vâfire istihlâki emr-i nâ-savâb olduğundan, Mi‘mâr Ağa ve sâyir usûl-i binâya vâkıf olanlar mesfûrların mübâhaseleri istimâ‘ına idhâl ve sâbık u lâhık tersâne emînleri dahi edille-i tarafeyne nazar ile tahkık-ı me‘âl etmek irâdesiyle bu cem‘iyyete hakem ve nâzır nasb olunup, esâsı su icinde olan binânın istikrârı [Ü4 ] her ne kadar mümteni‘ât-ı ‘akliyyeden ise dahi, tûlen yüz ve ‘arzan elli ve ‘umkan on dört zirâ‘ hafr olunacak mahallin suyu ihrâc ve arzı tecfîf mümkin olduğu hâlde, havz-ı matlûb sandık içinde yapılmakdan râsih u metîn olup, mesârıfı dahi bi'n-nisbe ekall olacağı emrinde ittifâk etdiler ise dahi, İsveclü'nün bilâ-delîl da‘vâsına i‘timâd olunmayup, tûlen ve ‘arzan yirmi dörder ve ‘umkan on dört zirâ‘ mahall hafr edüp, îcâd eyleyeceği tulumbalar ile suya galebesi müşâhede olunur ise, ‘amelinde hazâkati ve havz binâsında mehâreti te‘ayyün eyleyeceği ve kezâlik Françelü dahi binây-ı havza iştigalinde su içinde zuhûr eden sengi ne makule ‘amel ile şikest eyleyeceği tecribeye havâle olunup, kangısı da‘vâsını isbât eyler ise, mîrîye nâfi‘ olan cihete meyl ü rağbet olunacağı karâr-gîr olup, İsvec mühendisi minvâl-i meşrûh üzere mahall-i mezkûru hafr u ta‘mîk ve arzın suyunu tecfîf edüp, suda olan1799 sengi dahi hiddet-i bârût ile teftît eylediği mu‘âyene olunup, bu sûretde da‘vâsını isbât u tahkık eylediğinden gayri, tasavvur olunan mesârıf, Françe mühendisinin edeceği mesârıfdan ekall ve suda binâ olunan havz, sandık içinde yapılmakdan rasîn ü bî-halel olacağını ifâde etmeleriyle, bu tahkıkatdan sonra Françe [Ü3 ] mühendisine su‘âl ü cevâb teveccüh etmeyüp, İsveclü mühendisinin ‘ameline karâr verildiğini Kapudân-ı deryâ Vezîr Hüseyin Paşa hazretleri takrîr edüp, mûcebince Rikâb-ı müstetab-ı Cihân-dârî'ye ‘arz u telhîs olundukda, ol vechile yapılması bâbında hatt-ı hümâyûn şeref-yâfte-i sudûr olup, iktizâ edenlere sûret [Ü4 ] ve ‘ilm ü haber verilmişidi.
Mühendis-i mersûm havz binâsına vâkıf îsvecil'den bir-iki mühendis talebinde olup, isti‘âneye ihtiyâcı îrâs-ı şübhe etmekle: “Mesfûrun îsvec memleketinde havz yapdığı vâki‘ midir ve mühendis celbinden garazı nedir?” deyü Âsitâne'de mukîm elçilerine su’âl ile istikşâf-ı hâl olundukda, elçi-yi mesfûr mühendisin havz yapmak da‘vâsını tasdîk ve âharlarını isticlâb-ı maslahat-ı mezkûre, mesâlih-i ‘azîmeden olup, hıtâmı dahi müddet-i vâfireye muhtâc olmağla, beşeriyyet hasebiyle hastalık ve sâyir a‘râz zuhûrunda emr-i binâ mu‘attal olmamak ve ba‘zan umûr-ı binâya teferru‘ eden ahvâl, celb olunacak mühendisler ile müzâkere olunmak garazına mebnî olduğunu delâyil-i ‘akliyye ile tahkîk eylediğinden gayri, mühendis-i mezbûrun isticlâb fikrinde olduğu mühendisler, bu tarafda bulunduğu hâlde îsvec memleketinden mühendis taleb ve celbinden fârig olacağını sûret-i takrîrde tahrîr ve bir def‘a dahi Re‘îsülküttâb Efendi ile ictimâ‘ edüp, kazıyye-i mezkûreyi şifâhen beyân ü tezkîr ile bi'l-külliyye def‘-i iştibâh-ı erbâb-ı hıbret ü tedbîr edüp, binâ-berîn havz-ı mezkûrun Tersâne'de vâki‘ zahîre enbârları ittisâlinde inşâsı bi'l-ittifâk istısvâb olunup, mesârıfı içün Îrâd-ı Cedîd Hazînesi'nden bin kîse akça ifrâz ve Tersâne'de Cânib bulunan Mehmed Sâlih Efendi, umûr-ı binâya âşinâ [Ü3 ] ve hıdmetinde sadâkati hüveydâ olduğundan Binâ Emîni nasb ve Baş-muhâsebe Pâyesi'yle mümtâz kılınup, havz-ı mezkûr eczâ ve müştemilâtıyla bu esnâda karîn-i hıtâm ve cenâheyninde ihdâs olunan tulumbalar ile ifrâğ u imlâ san‘at-ı garîbesi dahi tecribet-güzâr-ı [Ü4 ] hâss u ‘âmm olup, verây-ı havzda nefs-i nefîs-i hümâyûn içün bir kasr-ı Havernak-ı revnak binâ ve kumâş-ı zertâr ve vesâyid-i Mânî-nigâr ile ferş ü müheyyâ kılınup, Şehriyâr-ı yemm-i ‘atâ havz-ı mezkûru seyr ü temâşâ ‘azîmet-i Şâhâne'siyle kasr-ı mezbûra kadem-nihâde-i şevket ve Binâ Emîni'ni bir ferve-i girân-behâ ile mültefet buyurup, mühendis-i mersûm ve mu‘temedân ve sâyir iş erlerini dahi hila‘-ı zâhire ve ‘atâyây-ı mütekâsire dil-şâd ve imtiyâzât ile ber-murâd buyurdular.
Zikr olunan havzın binâsına mübâşeret hılâlinde ekser nâs, i‘zâm-ı mâdde ve imtinâ‘-ı binâ semtine zehâb ile üç bin kîse sarfıyla birkaç sene zarfında vücûda geleceğini zann u tahmîn etmişler iken, ekall müddetde farz olunan mesârıfın nısfı ile hıtâm-pezîr olması, Binâ Emîni bulunan Cânib Efendi'nin tasarrufât-ı ‘akliyye ile hüsn-i idâresinden ve sâyir me‘mûrların kemâl-i dikkat ü sadâkatlerinden neş‘et eylediği zâhirdir. Şehriyâr-ı bî-müdânî, ‘avn-i hazret-i Sübhânî ile câlis-i taht-ı Cihân-bânî olduğu günden berü ikâme-i di‘âme-i dîn ve emniyyet ü râhat-ı Müslimîn maslahatı ile terk-i hâb-nûşîn buyurup, a‘dây-ı bed-âyîn ve cümû‘-ı müşrikîne sebeb-i galebe olur ahvâlin mekmen-i bürûzda cilve-ger olmasına sarf-ı1800 vakt ü hîn ve ez-cümle zemân ü mekân cihetleriyle binâ vü inşâsı mümteni‘ zann olunan işbu havz-ı kebîr inşâsıyla himmet-i Şâhâne'lerin izhâr ve şân-ı Devlet-i ‘aliyye'lerin iksâr buyurduklarından fazla, umûr-ı [Ü3 ] Donanma-yi hümâyûn'ların teshîl ve mesâlih-i mezkûre içün beher sâl bilâ-infisâl sarf olunan Beytülmâl-i Müslimîn'i sıyânet ü taklîl buyurdular. Cenâb-ı Îzed-i bî-çûn1801 eyyâm-ı ‘ömr-i Saltanat'ların safây-ı hâtır ile [Ü4 ] efzûn ve zât-ı müstahsenü's-sıfât-ı Cihân-dârî'lerin her hâlde tevfîkât-ı1802 ‘aliyyesine mülâbes ü makrûn eyleye, âmîn!
