Vak‘a-i Bilâslı Mehmed Paşa
Müşârun ileyh Tırnova Kasabası'na duhûl ve tehassun eden muhâlifîn ile cenge meşgul olduğu ahbârı Pâsbân-zâde'ye vusûl hengâmında, zîr-i dest-i habâsetinde olan erâzil ü eşhâsı kasd-ı imdâd ile Tırnova'ya sevk ve müşârun ileyhi mahall-i âhara hareketden ‘avk etmişidi. —Rumeli Vâlîsi Vezîr Gürcü ‘Osmân Paşa külliyyetlü asker ile Plevne üzerine tahrîk-i livâ eyledi” deyü bir haber münteşir olup, Plevne'de mevcûd iki yüz kadar eşrâr Vezîr-i müşârun ileyh ile mukâtele edemeyüp, lâ-büdd firâr edecekleri âşikâr olduğundan, Tırnova'ya giden hevâdârlarına kazıyyeyi ihbâr ve Plevne'ye lüzûm-ı rucû‘ların [Ü3 ] iş‘âr
etmeleriyle, eşkıyây-ı mezkûre Tırnova'yı terk ile fevc fevc Plevne semtine munsarıf ve bu keyfiyyet ehâlîye münkeşif oldukda, ehl ü ‘iyâl ve ihrâcına tâkatleri yetişen eşyâ vü emvâllerin alup, Niğbolu'ya ve andan Kulle tarafına irtihâl eyledikleri hılâlde eşkıyây-ı mezbûre kasabaya dâhil ve nehb ü gâret maslahatını itmâmdan sonra, üzerlerine gelecek asker ile mukâvemete yek-dil oldular.
Haber-i mezkûrun kizb-i sarîh olduğunu eşkıyâ tashîh eylediklerinden, mahall-i mezkûru makarr ve mecma‘-i erbâb-ı fesâd ü şerr etmişler idi. Bu esbâb ile Tırnova etrâfı gürûh-ı mekrûh-ı muhâlifînden hâlî kaldığı resîde-i sem‘-i ‘âlî olup, fîmâ-ba‘d müşârun ileyh Sülova Kazâsı'nda olan eşkıyâyı ta‘yîn-i asker ile tathîr ve bâ-husûs Niğbolu semtine ber-vech-i imdâd leşker tesyîr ve kendüsi bizzât Plevne'de ictimâ‘ eden eşkıyâ üzerine tahrîk-i
[Ü4 ] hatevât etmek muktezayât-ı vakt ü hâlden olduğuna binâ’en, bu mazmûnu şâmil tarafına birkaç defa1825 misâl-i lâzimü'l-imtisâl irsâl olunmuşidi. Butû’-ı hareket ve her menzilde bir-iki gün ikamet ederek ne hâl ise Plevne'ye karîb mahalde1826 ilkây-ı raht-ı ârâm ve darb-ı evtâd-ı hıyâm etmişidi. Rumeli Vâlîsi'nin Berkofça'ya ve Belgrad Vâlîsi'nin Fethülislâm'a ta‘yîn etdikleri askere ve Nişli Hâfız Ağa'ya galebe eden küştenîler dahi o aralıkda Plevne'de olan eşkıyâya iltihâk etmiş bulunmalarıyla, bu1827 cem‘iyyetleri tekâsüf ve Vidin tarafından imdâdları dahi pey-der-pey terâdüf edüp, bu hâl ile külle yevm miyânelerinde nâr-ı harb işti‘âl ve gâh bunlar ve gâh anlar galebe ile “el-Harbü sicâlün”* ma‘nâlarına intikâl olunur idi. Tirsinikli-zâde o aralıkda imdâd içün Bilâslı ordusuna gelüp, nehâran kıtâl ve leylen iki taraf [Ü3 ] askeri bir yere gelüp, şürb ü lehve iştigâl eylediklerini mu‘âyene ile şübheye düşüp, âhır-ı kâr ikâmetde hatar mülâhazasıyla geldiği tarafa rücû‘ ve Niğbolu'dan gelan imdâdcılar miyânında dahi bu haber şuyû‘ bulup, anlara dahi ‘avdet vukü‘ bulduğundan gayri, ‘ale't-tevâlî birkaç gün berf ü matar nüzûlüyle hevâlarda şiddet ve tahte'l-hıyâm ikâmetde ‘usret görülmekle, askere fütûr gelüp, fevc fevc teferruka âgâz eyledikleri eşkıyâya ma‘lûm ve işbu Cumâdelâhıre evâyilinde^ Plevne'den hurûc ve Bilâslı ordusuna hücûm ve ‘an-asl hey‘et-i mecmû‘aları ecnâs-ı muhtelife ve eşkâl-i gayr-i mü‘telifeden1828 mürekkeb olduğuna binâ‘en, berü tarafda olan asker ile ihtilât ve düşmen ve dost bilinmekden kalup, fi'l-hâl orduyu giriftâr-ı tezelzül ü ihtibât etmeleriyle, meterisleri zabt ve askeri [Ü4 ] perîşân ve mühimmât u edevâta itâle-i dest-i husrân eylediler. Müşârun ileyh dahi cem‘-i yesîr ile ‘avdet ve Kızanlık semtine gelüp, vukû‘ bulan hâlet-i müdhişeyi o taraflarda bulunan Kapu Kethudâsı Arnabud Hasan Efendi ile Der-i devlet-medâr'a tahrîr ü işâret edüp, müşârun ileyhin butû‘-ı hareketi ve ‘alâ-rivâyetin fesâd-ı niyyeti ve ru‘esây-ı asker ile ‘adem-i imtizâc u ülfeti, bu hâdisenin vuku‘una bâdî ve ber-minvâl-i muharrer mühimmât ve sâyir edevâtın giriftâr-ı eyâdî-yi e‘âdî olmasına sebeb-i ‘âdî oldu. Bu perîşânlık ile müşârun ileyhin bu hılâlde telâfî-yi mâ-fâta iktidârı meslûb ü menzû‘ ve bir maslahat görülmemiş iken, “Segbân Şehriyyesi” nâmıyla vâfir meblağ talebinde olacağı emr-i maktû‘ olup, behâr tedârükünde olmak vesîlesiyle askerini devşürüp, mansıbına ‘âzim olması istısvâb ve bu irâde-i seniyye zu‘amâdan birinin mübâşereti ile tarafına tahrîr ü işrâb olundu.
