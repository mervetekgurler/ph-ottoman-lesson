Ahvâl-i düvel
Rûsiyyelü ile İngilterelü miyânında mün‘akıd olan metn-i şürût-ı ittifâkda Moskovlu mu‘âhidlerinden olup, Bahr-i Baltık'da medhali olanlardan Danimarka ve İsveclü'nün li-ecli't-ticâre memleketlerinden tahmîl ve Françe ve İspanya sâhillerine nakl ü tavsîl etdikleri emti‘a-i mahdûde İngilterelü cânibinden [Ü3 ] yoklanup, nakli memnû‘âtdan olan şey bulunur ise o sefîne ahz u zabt olunmak ve zikr olunan tüccâr sefâyininin birkaç kıt‘asına iktizây-ı hâl ile devletleri tarafından birer Beylik terfîk olunur ise yoklanmayup, hamûlelerini mübeyyin Beylik Kapudanı'nın ibrâz eyleyeceği defter mu‘teber olmak ve eğer ba‘de-müddetin defter-i mezkûr musanna‘ olup, zehâyir ve mühimmât ve sâyir memnû‘ât sefâyin-i mezkûreye teşhîn olunduğu haber alunur ise, ba‘de't-tahkık Beylik Kapudanı te’dîb ü tazyîk olunmak sûretleri münderic olup, ba‘zan o makule sefâyinde eşyây-ı memnû‘a olduğunu İngilizlü tashîh ve icrây-ı şarta ibtidâr eyleyeceklerini telmîh eylediklerinde, düvel-i [Ü4 ] mezkûre eşyây-ı memnû‘anın vücûdunu inkâr ve Rûsiyyelü dahi bu hâlete vuku‘ ihtimâlin vermeyüp, o tarafı ihtimâ vü sıyânetde pâydâr ve mâ-beyne'd-devleteyn vuku‘ bulan selb ve îcâb-ı tevlîd-i bürûdet ve temhîd-i mukaddime-i münâferet eylediğinden gayri, ceng ile teshîri mümteni‘ât-ı ‘akliyyeden olan Malta Cezîresi'ne mukaddemâ Françelü hîle ile müstevlî olup, cemî‘ düvel sefâyininin güzergâhı ve korsanların püşt1831 ü penâhı, öyle bir ma‘kıl-ı hasînin Françelü yedinde bulunması mesâlih-i düvele muvâfık olmadığından, eyâdî-yi menhûselerinden intizâ‘ı ve kemâ-fi's-sâbık Malta kavalyerlikleri sûretiyle idâresi şurût-ı mu‘âhededen olup, ancak bu maslahata kable'ş-şurû‘ Rûsiyye İmperatoru, Malta Gran-maysterliği'ni kendüye tahsîs ile lakab-ı mezkûru işâ‘a ve tehallüf-i matlabdan mutma‘inn olmuşidi. İngilterelü ise mükemmel donanmalarını Malta teshîrine irsâl ve li-ecli'd-delâle birkaç kıt‘a Portekiz ve Sicilyateyn sefînelerini istirfâk u istihsâl [Ü3 ] ve müddet-i medîde cezîreyi ihâta ve esbâb-ı hasrı istikmâl eyledikleri hâlde, Françelü ba‘zan fürce-yâb ve zahîre imdâdıyla mahsûrları vâreste-i muzâyaka vü ıztırâb eylediklerini İngilizlü ihsâs ile esbâb-ı tazyîkde teşdîd ve bi'l-külliyye mevârid-i zahîreyi kat‘ edüp, derûn-ı cezîrede bulunan zahîreye dahi nefâd gelmekle, Fransızlar'da kemâl-i za‘f u gürisnegî zâhir ü bedîd olmağla, bi'l-ıztırâr istîmân ve Malta'yı teslîm ile memleketlerine şitâbân oldular. İngilizlü hîn-i sulhde Malta Cezîre'sinin yine evvelki Gran-maystro'su tarafından idâresi sûretine nizâm vermek tavrıyla, cezîre-i mezkûreyi kendü zabtında tevkif eylediğini Rûsiyye [Ü4 ] İmperatoru istimâ‘ edüp, ‘ahd-i sâlifini tezkâr ve Malta'ya istihkakını iş‘âr eyledikde, gayetün mâ-fi'l-bâb Rûsiyyelü dahi düvel-i sâyire gibi —Malta'ya bir Kavalyer nasb eylesün” cevâbıyla İngilterelü sûret-i istirzâya teşebbüs etdiyse dahi, kable'l-muhâsara şâyi‘ olan teferrüd kazıyyesinden Rûsiyyelü'ye hicâb vâki‘ ve ednâ ‘alâkaya kani‘ olmayup, bu esbâb ile miyânelerinde müstahkem olan râbıta-i ittihâd berhem-zede-i teşvîş ü fesâd olmağla, İngilüzlü'nün Bahr-i Baltık'da olan cemî‘ tüccâr gemilerini Rûsiyyelü zabt ve İngilüzlü dahi Ak-deniz'de tesâdüf etdikleri Rûsiyye sefâyinine ta‘arruzdan hâlî olmayup, vifâkları şikaka mübeddel ve ittifâkları iftirâka muhavvel olmak sûretleri rû-nümây-ı zuhûr olmağa başladı.
