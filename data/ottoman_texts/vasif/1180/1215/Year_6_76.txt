Me‘mûriyyet-i Ser-çavuşân-ı Dergâh-ı âlî ve vekîl-şüden-i ‘Azmî Ahmed Efendi
Devlet-i ‘aliyye-i ebediyyü'l-karâr ile râbıta-i ittifâka istihkâm veren İngilterelü'nün Fransızlar ‘aleyhine bu def‘a yirmi beş bin kadar kara askeriyle meşhûn techîz eyledikleri bir takım donanmaları Rodos ve Marmaris ve Megri ve Mısır sularına gelmek üzere olduğu ihbâr-ı [Ü3 ] sikât ile resîde-i derece-i tahkik olmağla, zikr olunan askere iktizâ eden me‘kûlât ve meşrûbâtın civâr kazâlardan bilâ-te‘hîr u ‘avk tedârük ü sevk ve Megri ve Kıbrıs iskelelerinde tehyi‘e vü cem‘ ve narh-ı cârî ve mu‘tedil behâ ile bey‘ etdirdüp, zikr olunan askere zarûret ve mâ-lezimeleri tanzîminde sıklet çekdirmemek içün ricâl-i Devlet-i ‘aliyye'den bir zât-ı müte‘ayyinin me‘mûriyyeti lâzım gelüp, binâ‘en-‘alâ-zâlik Divân-ı mu‘âllâ-erkân'da bi'l-fi‘l Çavuş-başı olan Seyyid Mustafa Beyefendi'nin ‘akl ü rüşdü zâhir ve bu makule hutûb-ı cesîmede hüsn-i idâresi mücerreb-i ekâbir olmağla, mahzâ karîha-i sabîha-i Mülûkâne'den bu maslahatın tesviye vü tanzîmine me‘mûr olup, işbu Recebü'l-ferdin on yedinci Pençşenbih günü' huzûr-ı [Ü4 ] Kâyim-makâmî'de dûş-i gayret-pûşu hil‘at-i zâhire ile tezyîn ve sâbıkâ Hubûbât Nâzırı ‘Azmî Ahmed Efendi sülüs-i mahsûl ile hıdmet-i vekâlete ta‘yîn olundu.
