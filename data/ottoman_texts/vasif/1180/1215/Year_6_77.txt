Ahvâl-i İsmâ‘îl Paşa Vâlî-yi Mar‘aş
‘Arîş cenginde şehîd ve ‘âlem-i hestîden mefkud u nâ-bedîd olan Değirmenci-oğlu Mustafa Paşa'nın dâyiresi halkı perîşân olmamak maslahatı içün Kethudâsı İsmâ‘îl Ağa Vezâret'e şâyân görülüp1839, Mevkib-i hümâyûn ile Mısr-ı Kâhire'ye hatve-cünbân olmuşidi. Sûret-i ma‘lûme ile Mısır'dan ‘avdet olundukda, nefs-i Mısır'a duhûl ile ceng-i a’dâya meşgul olanlara imdâd etmek üzere Ordu-yi hümâyûn'dan ta‘yîn olundukda, def’-i me’mûriyyet kasdıyla başında ictimâ‘ eden haşerâta nefsini teslîm ve kendüsini takyîd ile Cezzâr Paşa tarafına götürmelerini ta’lîm etmişidi. İcrây-ı te’dîbine mekân ü zemân müsâ’id olmayup, letâyifü'l-hiyel ile ihlâki rekîz-i zamîr-i Sadr-ı müşterî-tedbîr olup, mansıbına ‘azîmet [Ü3 ] irâdesiyle emr-i ‘âlî ısdâr ve birkaç bin dağlı ve Arnabud ve sâyir eşhâs ile ‘inân-tâb-ı idbâr olup, vardığı mahallerde ‘ibâd-ı za‘îfü'l-iyâdı endâhte-i çâh-ı ba‘îdü'l-gavr-ı âzâr u cevr ve her tarafa itâle-i dest-i bî-dâd u gadr eyleyerek, Mar‘aş'a tekarrübünde Celâlî sûretinde olan askerine takat gelmeyeceğini Mar‘aş ehâlîsi tefekkür ile pâ-ber-cây-ı merkez-i tebassur ve tarafına rüsül ü resâyil irsâl ve bu reftâr ile şehre duhûlünde âşûb u fesâd tekevvünü agleb-i ihtimâl olduğunu dehlîz-i sâmi‘asına idhâl eylediklerinde, dâmen-efşân-ı ‘ucb u gurûr ve cebren ve kahren şehre duhûl edeceğini beyân ile sâlik-i meslek-i şerr ü şûr olup, bu takdîrde ehâlî mecbûr-ı mukabele ve miyânede âlât-ı [Ü4 ] muhârebe münâvele ve Paşa askerinde âsâr-ı perîşânî vâki‘ ve üftân ü hîzân Kasaba-i ‘Ayntâb'a râci‘ olmalarıyla, hâdise-i mezkûre tarafeynden Ordu-yi hümâyûn'a tahrîr ve Sadrıa‘zam hazretleri sûret-i zâhirde ehâlîyi tahzîr ve vâlîlerini şehre idhâl ile hükm-i Cihân-mutâ‘'a inkıyâdlarını tahrîr ve hufyeten müşârun ileyhi bir takrîb şehre idhâl ile istîsâl ü tedmîr etmek vesâyâsını vücûh-ı beldeye ifâde vü tezkîr edüp, maslahateyn-i mezkûreteyni icrâ zımnında Sadrıa‘zam hazretlerinin Cebe-hânecisi lâzım gelan evâmir ü tahrîrât-ı celiyye vü hafiyye ile ol savba isrâ ve müşârun ileyh Mar‘aşlu'nun mukaddemce vuku‘ bulan mukabelesini zerî‘a eyleyerek şehre duhûlden istinkâf eyler ise, Karahisâr Sancağı ilhâkıyla Adana Eyâleti menşûru dahi merkuma ber-vech-i ihtiyât vedî‘a kılınmışidi. Bu tarafdan müşârun ileyh tekrâr cenge te‘ehhüb ve ‘Ayntâb Voyvodası Hüseyin Ağa'yı tesahhub ile [Ü3 ] şehre tekarrüb edüp, Devlet-i ‘aliyye'nin irâde-i zâhire vü bâtınesi dahi o hılâlde ehâlîye münkeşif olmağla, vücûh-ı belde idâre-i pergâr-ı efkâr ve ‘Ayntâb Voyvodası'nı bu cem‘iyyetden tefrîk içün yalnız kapu halkıyla şehre duhûlünü sûret-i niyâzda iş‘âr eylediklerinde, şartı kabûl ve mûmâ ileyh ihtiyâr-ı semt-i ‘avd ü kufûl edüp, müşârun ileyh ihtimâlâtı selb ve mutma‘innü'l-kalb şehre duhûl eyler iken, mukaddemce tertîb ve tahbiye olunan Mar‘aş askeri ve cibâlden celb olunmuş süvâriyân-ı ‘aşâyir müşârun ileyhin etrâfını istî‘âb ve başında müctema‘ olan eşhâsın ekserîsini üftâde-i hufra-i helâk ü tebâb ve kendüsi üç nefer bedbaht ile mütenekkiren Küçük ‘Ali-oğlu tarafına firâr eylediği, Ordu-yi hümâyûn tarafına [Ü4 ] ihbâr olunup, ahz u istîsâli içün her tarafa evâmir-i ‘aliyye ib‘âs ve icrây-ı lâzime-i tergıb ü ihsâs ve ‘âle'l-husûs ‘Ayntâb Voyvodası Hüseyin Ağa'ya firârî-yi merkümu teftiş ve buldurup ser-i maktû‘unu irsâl eylediği hâlde güzeşte cürmü ve orduya olan me’mûriyyetinin ‘afvı va‘d ü işrâb olunduğu Sadr-ı vâlâ-cenâb tarafından ma‘rûz-ı Rikâb-ı müstetâb kılınup, tahdîş-i zihn-i şerîf ve hâmil eden işbu emr-i hâyil fazl-ı Bârî ve yümn-i baht-ı hazret-i Tâc-dâri'yle ber-vech-i sühûlet mündefi‘ ü zâyil oldu.
