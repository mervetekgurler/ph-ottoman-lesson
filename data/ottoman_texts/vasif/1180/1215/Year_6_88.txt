Ahvâl-i Şerîf Paşa
Müşârun ileyh mansıbı olan Adana'ya ‘azîmet ruhsatıyla Ordu-yi hümâyûn'dan ref‘-i bâr-ı sıklet etmişidi. Tebe‘ât-ı sâbıkası ma‘lûm olduğundan, havf-ı mücâzât ile Adana'ya
‘azîmetden istinkâf ve etrâf u eknâfdan cem‘-i erâzil ü eclâf eyleyerek, bâ‘is-i neşv ü nemâsı olan Ahısha tarafına kasd u insırâf üzere olduğu tevâtür bulup, defter-i vüzerâdan ismi terkin ve Tokad'da mekân ta‘yîn olunmuşidi. Müşârun ileyhin kalbinde muzmer olan [Ü3 ] hâcise-i fesâd gün-be-gün müzdâd ve iki konağı bir eyleyerek Ahısha tarafına müteveccih olduğu haberi Vâlîsi tarafından ihbâr u îrâd olunup, o havâlî askeri ta‘yîni ile Devlet-i ‘aliyye'den istimdâd eylediğine binâ‘en, Erzurum Vâlîsi ve Kars ve Van muhâfızlarına ve Bâyezîd Mutasarrıfı'na sûret-i hâl ifâde ve Sâbit Paşa'dan ref‘-i mansıb ihtimâli olmayup, Şerîf Paşa'nın Ahısha'dan def-i tesallutu cezmen taraf-ı Pâdişâhî'den irâde olunmağla, Paşa-yı mûmâ ileyhi min-külli'l-cevânib hasr u tazyîk ve şeml-i cem‘iyyetini tefrîk etmeleri bâbında taraflarına evâmir-i ekîde firistâde olunmuşidi. Şerîf Paşa ise seyr-i serî‘ [Ü4 ] ve meşy-i zerî‘ ile Ahısha'ya tahsîl-i kurbiyyet ve cânib-dârlarını semt-i şekavete da‘vet ile idhâl-i merkez-i cem‘iyyet eylediği mütehakkak ve Sâbit Paşa'nın mukabeleden ‘aczi ve me’mûrların ‘adem-i lühûku ve ehâlînin havf-ı yağmâ-yı şehr ile fırkateyn olmaları, Şerîf Paşa'nın fesâd-ı zamîrine muvâfık düşüp, fi'l-hâl müstashabi olan erbâb-ı gavâyet ile Ahısha'ya tahrîk-i pây-i şûm eylediği Sâbit Paşa'ya ma‘lûm oldukda, hâricden tedbîr ve sevâd-ı cem‘iyyetini me‘mûrlar ile teksîr içün Ahısha'yı terk ve Erzurum tarafına ıtlâk-ı zimâm-ı isti‘câl ve Ahısha ehâlîsi dahi Paşa-yı mezbûru istikbâl ve bî-tekellüf eyâlete idhâl eyledikleri münhiyân-i ahbâr taraflarından iş‘âr olunmağla, mûmâ ileyhi ‘alâ-eyyi-hâl memleketden ihrâc u tedmîr zımnında me‘mûrlara tekrâr evâmir-i ekîde tesyîr olundu.
