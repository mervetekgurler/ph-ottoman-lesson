Ref‘-i Vezâret-i Bilâslı Mehmed Paşa ve ilhâk-ı Livâ‘-i Tırhala be-Tebedelenli Vezîr ‘Ali Paşa
Bilâslı Mehmed Paşa'nın kuvve-i dâfi‘a ile şöhret-i şâyi‘ası olduğuna binâ‘en, [Ü3 ] Rumeli taraflarında olan serkeşlerin imhâk-ı şikak ve ibtâl-i nifâklarına ve bâ-husûs dağlı eşkıyâsını Rumeli kutrundan tard u izâhaya vücûd-i isti‘dâdını ekâbirân-ı devlet vaz‘ u hareketinden istidlâl ü tahkik ve ru‘yet-i umûruna kayim ve sâyir erbâb-ı hurûb u melâhim bu ‘azîmetin imzâsını teşvîk eylediklerinden, bu maslahat-ı cesîmeye ta‘yîn ve irâde-i devletin hafî vü celîsi tarafına tebyîn olunup, matlûbu olan asâkir ve muhtâcun ileyh olduğu nakd ü zehâyir kemâliyle tertîb ve fî-küll-i vakt ü ân husûlüne fedây-ı cân eylediği Rütbe-i celîle-i Vezâret ile tatrîb olunmuşidi. Müşârun ileyhin [Ü4 ] me‘mûriyyeti ne netîce verdiği bâlâda muharrer ve fîmâ-ba‘d bir maslahata yaramayacağı emr-i mukarrer olup, başında olan haşerâtı alup, mansıbına gitmek irâdesiyle tarafına fermân-ı ‘âlî-şân ba‘s ü tesbîl ve hakkında muzmer olan keyfiyyet-i te’dîb vaktine te’cîl1853 olunup, irâde-i vâzıha-i devlet, Tebedelenli ‘Ali Paşa'ya sırran tahrîr ü işâret ve tahsîl-i ma‘nây-ı muvâfakat kılındığı esnâda müşârun ileyhin Manastır'a vusûlü ‘Ali Paşa'nın mesmû‘u olup, der-ân-sâ‘at müşârun ileyhe mektûb gönderüp: —Başında olan eşhâs ile Tırhala halkı seni istikbâl ve şehre idhâl eyleyecekleri muhâl-ender-muhâl olup, o makûleleri def ve havâss-ı etbâ‘ınla varup çiftliğinde ikâmet ve îrâd-ı mansıbını Mütesellim tarafından mâh-be-mâh kabza mübâderet, hakkında mahz-ı hayr u ‘inâyetdir’’ deyü tahrîr eylediğine binâ'en, kulûb-ı evliyây-ı umûrda muzmer u mestûr olan ref‘-i Vezâret kazıyyesi dahi o aralıkda fi‘le çıkmış bulunmağla, Mübâşiri ma‘rifetiyle şeref-yâfte-i sudûr olan emr-i hazret-i Pâdişâhî [Ü3 ] vâsıl-ı sem‘-i intinbâhı olup, tıbk-ı me‘mûriyyeti üzere çiftliğine râhî ve münhall olan Tırhala Sancağı'yla Tebedelenli ‘Ali Paşa mübâhî oldu.
