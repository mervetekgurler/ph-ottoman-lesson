Vukü‘ât der-Ordu-yi hümâyûn
Sadrıa‘zam ve Serdâr-ı ekrem hazretlerinin Yafa Sahrâsı'ndan hareket-i Âsafâne'leri mukaddemâ nigâşte-i hâme-i beyân kılınmışidi. Tayy-i merâhil ve kat‘-ı menâzil ile Zilka‘de'nin on beşinci günü' ‘Arîş Sahrâsı'na rekz-i a‘lâm buyurup, on sekizinci günü fesh-ı hıyâm ve harekete nizâm vermişler iken, hübûb-ı rîh-i şedîd sebebi ile sefâyin-i zehâyir perâkende ve telâtum-ı emvâc ile biri kazâ-zede olup, bilâ-zâd ü zehâyir ilerüye [Ü4 ] teharrük müte‘azzir olduğundan, cümle ile meşveret ve bu hâl ile bi'n-nefs Sadr-ı bedî‘ü [Ü3 ] 'l-fi‘âl'in ‘azîmetinde cerh u meşakkat mülâhaza olunup, ibtidâ Ser‘asker ve Çerhacı ta‘yîn ve verâdan Ordu-yi hümâyûn'un bunları ta‘kıb eylemesi tahsîn olunmağla, Vezîr Mehmed Paşa, Ser‘asker ve Mîr-i mîrân'dan Tâhir Paşa, Çerhacı nasb olunup, ma‘iyyetlerine me‘mûr asker-i mansûr kemâl-i hâhiş ü şevk ile harekete teheyyü‘ edüp, Tâhir Paşa ilerüce ve Ser‘asker Paşa verâdan Sâlihiyye tarafına tesyîr ve Serdâr-ı ekrem hazretleri ağırlık ve ketebe-i aklâm ve sâyir lüzûmu olmayanları ‘Arîş'de terk ü te‘hîr1936 husûsunu semîr-i zamîr ve ba‘dehû Ser‘asker Paşa'yı ta‘kıb etmek husûsunu zihn-i ‘âlîlerinde tasvîr buyurmuşlar idi. Hasm-ı bâtıl dâyimâ Ordu-yi hümâyûn ahvâlini tecessüsden gafil olmayup, Çerhacı ve Ser‘asker me’mûriyyetini tashîh etdiği gibi mukavemetden ‘aczini bilüp, mukaddemce i‘dâd eylediği lağımlara âteş ilka ve kal‘ayı tahrîb ü ifnâ ve Belbîs'de olanları alup, Mısır'a doğru firâr etdiğini hılâl-i râhda ba‘zı cevâsîs ihbâr edüp, Tâhir Paşa bilâ-mâni‘ ü mezâhim Sâlihiyye'ye dâhil ve ferdâsı Ser‘asker Paşa dahi mahall-i mezbûra vâsıl olup, Sadrıa‘zam hazretleri keyfiyyete vâkıf olduklarında, a‘dâ tarafından1937 bir nev‘ hîle tevehhümüyle kendüleri bizzât Sâlihiyye'ye varmadıkça1938 ilerüye hareketlerini tecvîz etmeyüp, bu mazmûnda cümleye mektûblar göndermişler idi. A‘dânın firârı ve o tarafları hâlî bırakması havf u haşyete mebnî olup, mekr ü firîbe yârâ vü istitâ‘ati kalmadığını Sadrıa‘zam hazretleri tahkik etmekle, fi'l-hâl
Kazây-ı ‘Arîş'den hareket ve mâh-ı Zilhicce'nin dördüncü günü' “Kureyn” nâm mahalle vaz‘-ı raht-ı mehâbet eylediklerinde, ilerüde bulunan Ser‘asker [Ü4 ] ordusunda ba‘zı kıl u kal tekevvün eylediği te‘ayyün edüp, Sadr-ı vâlâ-cenâb sebükbâr o tarafa şitâb [Ü3 ] ve mâ-beyne'l-asker tehaddüs eden münâza‘a vü inkılâbı izâle vü selb ve Ordu-yi hümâyûn'u Belbîs'e celb edüp, meteris ve istihkâmât-ı sâyire ile Mevkib-i hümâyûn'u tarsîn ve nümûne-nümây-ı kal‘a-i gevher-nigîn etmişidi. Düşmen-i bed-sigâl iki tarafdan hücûm eden askerin birbirine ittisâlinden hazer edüp, ez‘af-ı sınıfeyni dağıtmak ve ba‘dehû maslahat-ı tahliyeye istediği gibi nizâm vermeği akvây-ı levâzım maslahatından ‘add ve berr ü beyâbândan vürûd ve tûl-i ikamet ile ifnây-ı vücûd eden Ordu-yi hümâyûn askerinde vehn ü za‘f tasavvuruyla1939 zünnâr-ı küfrü miyânına bend edüp, yedi bin kadar ehl-i küfr ile Mısır'dan çıkup, Mısır'ın dört sâ‘at hâricinde vâki‘ hânkahdan muharref Hânke'ye ve andan Belbîs'e doğru yürüdüğünü Serdâr-ı ekrem hazretlerine karagollar ihbâr ve fi'l-hâl Çerhacı'yı ve ‘akabinden Ser‘asker Paşa'yı birkaç top ile mukabele-i a‘dâya tesyâr ve birkaç koldan düşmene hücûm etmelerini tavsiye vü tezkâr etmişidi. Râyât-i sûd-i a‘dâ, meşhûd-ı hizebrân-ı vega oldukda, taraf taraf feth-i bâb-ı hısâm ve tehzîz-i hüsâm-i ‘adüvv-intikam ile kal‘a-i menî‘adan ‘ibâret olan tabur-ı düşmene hücûm u iktihâm eyledikleri, sâmi‘a-res-i Sadr-ı vâlâ-makam olduğu hengâm, Şeyh-zâde Vezîr İbrâhîm Paşa'yı Ordu-yi hümâyûn'da terk ile sâbit-kadem olmasını te’kîd1940 ve kendüleri bizzât rezm-gâha yetişüp, şevk-ı guzât-ı zafer-simâtı tecdîd eyleyüp, gitdikçe zâtü'l-veküd-ı harb u kıtâl zebâne-gîr-i işti‘âl ve fazl-ı Îzed-i Müte‘âl ile taraf-ı İslâmiyân'a fevz ü zafer intikal edüp, hasm-ı bed-fi‘âl, hirmân-ı âmâl ve esve‘-i hâl ile Mısır'a doğru münhezim ve habl-i gurûr u istikbârı munsarım olup, ‘akab-gîrân-ı İslâm o kavm-i li’âmı [Ü4  - Ü3 ] ‘Azeb Kubbesi'ne dek ta‘kıb ile i‘lâ’-i kelimetüllâha ikdâm eyleyüp, mansûr u muzaffer ‘inân-rîz-i ‘avd u insırâf ve cümlesi taraf-ı Sadr-ı Âsaf-evsâf'dan mazhar-ı mekârim ü eltâf oldular. Bundan sonra Serdâr-ı ekrem hazretleri Ordu-yi hümâyûn'u kaldırup, Nîl'in Dimyât ile İskenderiyye'ye münkasem olduğu “Şelkan” nâm mahalede istikrâr ve bu feth-i celîli Kapudan Paşa hazretlerine iş‘âr ile mahall-i merküma kudûmunu isti‘câl ve silmen Mısır'ın tahliyesi mümkin olmadığı hâlde iki tarafdan hasr u tazyîka iştigal olunacağını, bu def‘a ma‘rûz-ı ‘atebe-i gerdûn-misâl-i hazret-i Şehriyâr-ı cemîlü'l-hısâl eyledi. Bu ma‘reke-i hevlnâkda yetmiş kadar ehl-i tevhîd şehîd ve yüz elli kadar merd-i sa‘îdde eser-i zahm bedîd

◊ 4 Zilhicce 1215 = 18 Nisan 1801 Cumartesi.
olup, hasm-ı zelîl küştelerini ‘arabalara tahmîl edüp, ne mikdârı gayir-i dereke-i siccîn olduğu zann u tahmîn olunamayup, be-în-cümle zümre-i Muvahhidîn galib ve fırka-i müşrikin hârib ve a‘lâm-ı îslâm nesîm-i zafere makrûn ve râyet-i ‘abede-i esnâm debûr-ı kahr-ı İlâhî ile ser-nigûn oldu.
