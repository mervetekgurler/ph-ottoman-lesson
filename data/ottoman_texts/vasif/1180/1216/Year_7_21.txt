Karâr-yâften-i mansıb-ı Silistre ve Selânik
Islâh-ı zâtü'l-beyn içün mukaddemâ ta‘yîn olunan Kapu Kethudâsı Süfyân Ağa mahalline varmazdan mukaddem i‘tilâf-ı tarafeyn hâsıl olduğu îmâ olunmuşidi. Ağa-yı mûmâ ileyh, Vezîr Gürcü ‘Osmân Paşa ile mülâkâtda kûze-i hâfızasına îdâ‘ olunan vesâyây-ı devleti gerdûn-irtifâ‘ı bi-temâmihâ müşârun ileyhe ismâ‘ eylediğinden gayri, Silistre ile Selânik Sancağı'nın mübâdelesinde dahi sûret-i müsâ‘ade derkâr olacağını iş‘âr etmişidi. Bu sûret ‘Osmân Paşa'nın min-külli'l-vücûh tab‘ına muvâfık gelüp, Silistre'ye râzî ve isti‘fây-ı ism-i mâzî edüp, ânifen çekîde-i kilk-i hakîkat-perdâz olduğu vech üzere sandûkçe-i kitmânında mahfûz olan evâmir-i ‘aliyyeyi ibrâz ve Silistre Eyâleti ve Niğbolu Sancağı'nın tevcîh ü me‘mûriyyet emirlerini müşârun ileyhe i‘tâ ve Selânik Sancağı'nın tevcîh emrini Mûsâ Paşa tarafına isrâ ile me‘mûriyyetini ikmâl ve ‘avdetiyçün mektûb-ı ‘âlî istihsâl eyledi.
