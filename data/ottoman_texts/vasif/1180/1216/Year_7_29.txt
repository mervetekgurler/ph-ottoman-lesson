Şurû‘ be-muhâsara-i Mısr-ı Kahire ve istîmân-ı kavm-i Françe ve nizâm-dâden be-tahliye-i Mısır
Sadrıa‘zam hazretleri sunûf-ı asâkir-i İslâm ile Şelkan merhalesine rekz-i ‘alem ve Kapudan Paşa hazretleri ve İngiliz askeri dahi cânib-i garbdan Nîl kenârıyla merhale-i mezkûreye vaz‘-ı kadem eyledikleri mukaddemâ nigâşte-i kalem-i müşgîn-rakam kılınmışidi. İki cânibden asker-i zafer-rehber kanûn-i fenn-i harb üzere fevc fevc hareket ü kıyâm ve Mısır'a karîb “Beyves” ve “Şibrü Miknâse” nâm mahalde ihtiyâr-ı makam etdikden sonra, Mısır muhâsarasına bi'n-nefs Sadrıa‘zam hazretleri ikdâm ve Cize tarafı mültekay-ı tarîkaynda vâki‘ olup, muhâsarası min-ehemmi'l-mehâmm olduğundan gayri, Françelü'nün İskenderiyye ve Sa‘îd ve sâyir mahall-i ba‘îdden muhâbere ve celb-i zehâyir ümmîdlerinin inkıtâ‘ı fâyidesi derkâr ve nefs-i [Ü3 ] Cize'yi tâyife-i mesfûre hısn-ı menî‘ şekline vaz‘ ile tarâyif-i eşyâ ve mühimmâtların dahi mahall-i mezkûrda ihtizân etmiş bulunduklarından, bidâyet-i hâlde teshîri Kapudan Paşa hazretlerine dahi müstasveb ü muhtâr olmağla, ba‘de'l-meşvere muhâsarasına şurû‘ ve birkaç sâ‘at mâ-beyne'l-ferîkayn müşâcere vukü‘ bulup, cân-sipârân-ı İslâm'dan birkaç merd-i dilâvere rütbe-i şehâdet müyesser ve Françelü'den [Ü4 ] dâhi vâfir kâfir reh-yâb-ı sekarr olup, hengâm-ı şâm hulûlüyle muhârebe encâm bulup, ferdâsı müşârun ileyh hazretlerinin tedârükât-ı kaviyyesinden ve kebîr toplar celbi ile meteris hafri ve tabya inşâsına mübâşeretinden vücûd-ı a‘dâ mugşa‘irr ve imtinâ‘-ı tâkat-ı mukavemet suver-i zihniyyelerinde mütekarrir olmağla, nâ-çâr keyfiyyeti Mısır'da olan sergerdelerine iş‘âr ve habere muntazır olmuşlar idi.
Bu sâl-i ferruh-fâlde fazl-ı hazret-i Bârî ve yümn-i baht-ı cenâb-ı Şehriyâri'yle her mahalde o kavm-i müstehıkku'l-levmin livây-ı sevretleri menkûs ve tâli‘-i şûmları bâzgûne vü ma‘kûs olup, birkaç seneden berü âfâk-gîr olan savlet-i istidrâciyyeleri zevâle karîn ve tertîb etdikleri hiyel-i ebleh-firîb min-ba‘d müte‘essir olmayacağı vâzıh u müstebîn olduğundan gayri, berîk-ı süyûf-i mücâhidîn her ma‘rekede harmen-i vücûdların ihrâk ve ‘ale'l-husûs leyl ü nehâr ümmîd-vâr oldukları imdâdın ekserîsi İngilterelü tarafından ahz u istirkak olunup, etrâfları mahsûr ve necâtları gayr-i meysûr olduğunu idrâk ile müteşebbis-i dâmân-ı istîmân oldular. Tafsîli bu ki1975, Cize mahsûrlarının haber-i mûrisü'l-kederi Mısır'da mukîm Sergerde-i küffâra tevassul ve Cize ahvâli ber-taraf [Ü3 ] oldukdan sonra, nevbet kendüye geleceğini te‘emmül edüp, ‘avâkıb-ı hâli mülâhaza ve ma‘iyyetinde olan keferenin enfes-i habîselerin muhâfaza zımnında terk-i cidâli ihtiyâr ve tahliye-i Mısır'a karâr verdiklerini Cize'de mukim Komandat'a iş‘âr ile ta‘yîn-i Murahhas'a hâst-kâr oldular. Minvâl-i meşrûh üzere Cize'de mukim Komandat, Mısır'da kâyin sergerderlerinin re’y1 ü tenbîhi ile tahliye-i Mısır mevâddını müzâkere içün murahhaslar ta‘yîn olunmasını inbâ ve bu haber-i hayr derhâl Vezîr-i müşârun ileyh hazretleri tarafından cânib-i Serdâr-ı ekremî'ye [Ü4 ] tebşîr ü inhâ olunmağla, Kapucular Kethudâsı'nı mükâlemeye me’mûr ve Kapudan Paşa hazretleri tarafından ve îngilizlü cânibinden birer ikişer âdem terfîkıyle müterassıd-ı gayet-i emr-i mezkûr olmuşlar idi. Fransızlar her hâlde mağlûb ve min-külli'l-cihât mahzûl ü menkûb iken yine2 tecellüd ü ru‘ûneti elden bırakmayup, terk edecekleri cumhûr mâlı bedeli olarak üç bin kîse taleb ü irtiyâd ve bundan başka kabûlü mümteni‘ ba‘zı mevâdd îrâd etmeleriyle, o makule îrâdât-ı vâhiyeden keff-i yed etmedikleri hâlde ‘avn-i Kahhâr ile Mısır ve muzâfâtı ‘anveten teshîr ve cümlesi giriftâr u esîr kılınacağı meclis-i mükâlemede tezkîr olunup, şiddeti şekîmeleri telyîn ve her mâdde tabî‘at-ı vakte tevfîk ile tenkih u tebyîn olunarak yirmi bir şarta ta‘lîk ve şurût-ı mezkûre bu mahalle tenmîk olundu1976.
Evvelki mâdde: Mısır'da olan Belbar1977 Ceneral zîr-i hükmünde olan Fransalu kara ve deniz askerinden ve mu‘îni askerinden Mısır Kal‘ası'nı ve Mısır'ın iç kal‘asını ve Bulak ve Cize palangalarını ve bütün hükmünde olan mahalleri tahliyeye3 te‘ahhud eder. Mu‘îni asker [Ü3 ] ma‘nasını murahhaslar istifsâr eylediklerinde, îtalya ve Malta ve Amerikan askeri olup, ma‘nây-ı âhar kasd olunmadığını Fransız murahhasları iş‘âr ve îngiliz tarafından meclisde hâzır Hob Ceneral1978 bu ma‘nâyı kabûl eylediğinden, lafz-ı mezkûr ba‘de's-selb sebt ü tezbâr olunmuş.
İkinci mâdde: Fransız ve mu‘îni olan asker karada Nîl'in garb tarafından kendülerinin esliha ve eşyâ ve çerha toplarıyla ve cebe-hâne sandıkları ve cebe-hâneleriyle Reşîd'e varup, andan gemilere bu hâl ile süvâr olalar. Ve Ak-deniz'de olan Fransız lîmânlarına varıncaya dek masrafları devleteyn-i müttefikayn taraflarından ru‘yet1979 oluna.
Ücüncü mâdde: İşbu mukavele târîhinden husûmet-i tarafeyn [Ü4 ] ref olunup, temhîr-i mukavele ‘akabinde Sulfuski Burcu'yla Cize'nin Fir‘avn Tebeleri'ne karşu olan bir kapusu devleteyn-i müttefikayn askerine teslîm oluna. Ve tarafeynden me’mûrlar ta‘yîni ile tarafeyn askerinin ilerüde olan meterisleri önüne hudûd çekile. Ve zikr olunan hudûdlardan tarafeyn askeri birbirine tecâvüz etmamek ve ba‘zı efrâd-ı neferât beyninde münâza‘a olmamak içün tarafeyn askerine tenbîh-i ekîd oluna. Ve nizâ‘ olursa, tarafeyn me‘mûrları ma‘rifetiyle dostâne def‘ oluna.
Dördüncü mâdde: İşbu mukavelenin tasdîkı târîhinden on iki gün sonra Mısır Kal‘ası ve iç1980 kal‘ası ve Bulak Burcu ve Şehri, Fransalu mu‘îni askeri tarafından tahliye olunup, asâkir-i merküme “İbrâhîm Bey” nâm mahalle ve Roda Cezîresi'ne ve tevâbi‘ine ve Lekvâ Burcu'na ve Cize'ye çekilüp, mahâll-i mezkûreden beş gün yâhûd dahi evvel gemilere râkib olacak mahallere gideler. Ve asâkir-i merkümenin [Ü3 ] ağırlık ve eşyâ ve me‘kûlâtını gemiye irkâb olunacak mahallere nehren nakl içün iktizâ eden nesneler, ‘Osmânlu ve İngiltere asâkiri sergerdeleri tarafından mesârıfları verilerek i‘tâ oluna. Ve zikr olunan nesneler Fransa askerine bir ân akdem Cize'de teslîm oluna.
Beşinci mâdde: Fransalu ve mu‘îni askerin hareketleri günü ve konak yerleri devleteyn-i müttefikayn asâkiri sergerdeleri tarafından karâr verile. Esnây-ı râhda konak yerlerinde yevmiyye iktizâ eden me‘kûlâtları1981 i‘tâsiyçün müttefikayn taraflarından komisarlar ta‘yîn ü terfîk oluna.
Altıncı mâdde: Fransalu'nun eşyâ ve cebe-hâne ve sâyir nehren gidecek ağırlıklarını cerîmleriyle ve üzerlerine me‘mûr1982 Fransızlar ile giderken, ma‘iyyetlerine devleteyn-i müttefikayn şalopeleri ta‘yîn oluna.
Yedinci mâdde: Fransalu ve mu‘îni askeri ve bunlara müte‘allıklar Cize'den hareket eyledikleri [Ü4 ] günden gemiye râkib oluncaya dek me‘kûlâtları Fransız ka‘idesi üzere cengçi1983 asker ta‘yînâtı verile. Ve gemiye râkib oldukları günden Françe sâhiline varıncaya dek ta‘yînâtları İngiltere ka‘ide-i bahriyyesi üzere devleteyn-i müttefikayn tarafından verile.
Sekizinci mâdde: Fransalu ve mu‘îni askeri ve bunlara müte‘allıkların1 Ak-deniz'de kâyin Fransa lîmânlarına varıncaya dek râkib olmalariyçün râhat eyleyecekleri vechile iktizâ eden sağ gemiler Devlet-i ‘aliyye ve îngilterelü kara ve deniz askeri sergerdeleri tarafından verile. Ve asâkir-i merkume gemiye râkib olduklarından, Fransa lîmânlarına varıncaya dek iktizâ eden kumanyaları devleteyn-i müttefikayn kara ve deniz sergerdeleri tarafından ve Ceneral Belbar tarafından komisarlar ta‘yîni ile tanzîm oluna. [Ü3 ] Ve tasdîk-nâme mübâdelesi ‘akabinde sâlifü'z-zikr ta‘yîn olunan komisarlar Reşîd'e ve yâhûd Ebâhûr'a varup, iktizâ eden kumanyaları ihzâr edeler.
Dokuzuncu mâdde: Berâber götürecekleri esbler içün gemi ve mümkin olursa dahi ziyâde sefîneler ve iktizâ eden su mancıneleri ve Fransa'ya varıncaya dek muktezâ olan şa‘îr ve samanları devleteyn-i müttefikayn taraflarından verilüp, iktizâ eden yemlikleri yapdırıla.
Onuncu mâdde: Râkib olacağları sefâyin ile Fransa lîmânlarına varıncaya dek ma‘iyyetlerine iktizâ edecek ceng gemileri devleteyn-i müttefikayn donanmaları tarafından verile. Ve Fransız askeri râkib oldukları gemiler ile Fransız lîmânlarına sâlimen varup, sefâyin-i merkume girü Devlet-i ‘aliyye sâhillerine ‘avdet edinceye dek Fransalu tarafından bir zarar isâbet etmeyüp, sâlimen ‘avd ü ric‘atlerine Ceneral Belbar te‘ahhüd eder. Anlar dahi hılâl-i râhda cenge şurû‘ etmeyeler.
On birinci mâdde: Fransalu'nun cümle ehl-i kalem ve sâyir erbâb-ı sanâyi‘i haklarında cengci askere olunan mu‘âmele misillü mu‘âmele oluna. Ve zikr  olunan kesânın kendülerine mahsûs olan kağıdlarından başka dîger kağıdlarını ve sâyir nesnelerini berâber alalar.
On ikinci mâdde: Mısır ehâlîsinden her ne millet olursa olsun Fransa askeriyle gidecek oldukda, müdâhale olunmayup, gitdikden sonra Mısır'da kalan ehl ü ‘iyâline kimse te‘addî etmeye.
On üçüncü1984 mâdde: Mısır ehâlîsinden her ne millet olursa Fransalu Mısır'da iken ünsiyyet peydâ eyledikleriyçün nefs ve mâllarına ta‘arruz olunmaya. Anlar [Ü3 ] dahi ‘âdet-i beldeye ve kanûn ve kâ‘idesine mütâbe‘at1985 edeler. Bu iki mâdde külliyyen selb olunmuşiken, îngiliz Cenerali Hob: —Söz verdim. Nükûl edemem. Bunlar beş on âdemdir. Vesveseye zâhib olmuşlar. Ziyâde değildir” dedikde, îslâm'dan küfrü kabûl edenlere müdâhale olunmamak ve Mısır sekenesinden ve sâyir Devlet-i ‘aliyye re‘âyâsından şahs-ı vâhidi götürmemeye ve içlerinde câriye ve gulâm bulunmamağa te‘ahhüdü şâmil Françe me‘mûrlarından1986 başka sened alınup, şübhe izâle olunmuş.
On dördüncü mâdde: Fransız askerinden gitmeye kudreti olmayan hastalar kalup ve Fransız tabîbleri mezkûr hastalar içün kalalar ve hastalara mahsûs ispitaliyeye vaz‘ olunalar. Hastalıkdan kurtuldukları vakit tabîbler ile sâyir Fransızlar gibi berâber vilâyetlerine gönderileler. Ve işbu hastaların ispitaliyede devleteyn-i müttefikaynın her ne masrafları olursa, ba‘dehû Françe cumhûru tarafından edâ oluna.
On beşinci mâdde: İşbu mukavele mezkûr kal‘a ve palangaların teslîm olunduğu anda komisarlar ta‘yîn olunup, kal‘a ve burclarda mevcûd kebîr toplar ve hâven ve gülle ve edevât-ı harbiyye ve cebe-hâne ve mahzenler ve kağıd ve defterler ve resimler ve sâyir emvâl-i mîrîleri devleteyn-i müttefikayna terk oluna.
On altıncı mâdde: İşbu Mısır tahliyesini Fransa cumhûruna ihbâr içün bir Ofiçyâl ve bir Komisar [Ü4 ] Tulon'a gönderilmek içün devleteyn-i müttefikayn deryâ askeri sergerdeleri tarafından bir mektûb gemisi i‘tâ oluna.
On yedinci mâdde: İşbu mukavele icrâsında ba‘zı gûne su‘ûbet ü nizâ‘ zuhûr ederse, tarafeynden bu husûsa ta‘yîn olunan me‘mûrlar ma‘rifetiyle [Ü3 ] dostâne def‘ oluna.
On sekizinci mâdde: İşbu mukavele tasdîkı ‘akabinde Mısır'da bulunan ‘Osmânlu ve İngiltere üserâsı âzâd oluna. Kezâlik devleteyn-i müttefikayn sergerdeleri ordularında bulunan Fransa üserâsı dahi âzâd oluna.
On dokuzuncu mâdde: İşbu mukavele icrâsına vesîka olmak içün devletlü Sadrıa‘zam hazretleri tarafından bir âdem ve devletlü Kapudan Paşa hazretleri tarafından bir âdem ve İngiltere askeri Sergerdesi tarafından bir âdem Fransalu tarafına ve Fransızlar'dan dahi bunların rütbesinde üç âdem rehin olmak üzere birbirine verile. Ve Fransa askeri, Fransa lîmânlarına vardıkdan sonra, işbu rehinler tarafeynden redd oluna.
Yirminci mâdde: İşbu mukavele şurûtu Fransız tarafından bir Ofiçyâl yediyle İskenderiyye'de olan Mino Ceneral'e gönderile. Mersûm dahi kendü ma‘iyyetinde olan kara ve deniz askeriyçün işbu mukavele şurûtunu kabûl ederse, kendü re‘yine muhavvel olmağla, eğer bu şurûtu kabûl ederse, kabûl eylediğini işbu mukavele şurûtunun yedine vâsıl olduğu günden on gün sonra İskenderiyye önünde olan İngiltere ordusu Cenerali'ne haber vere.
Yirmi birinci mâdde: İşbu mukavele şurûtu imzâ olunduğu sâ‘atden yirmi dört sâ‘at murûrunda devleteyn-i müttefikayn askerinin üç sergerdeleri tarafından tasdîk oluna.
Zeyl: Fransalu ve mu‘îni askerin mümkin olduğu kadar bir sâ‘at evvel gemilere irkâb olunmasına1987 ikdâm oluna. Pek geçerse mukavele tasdîkı târîhinden [Ü4 ] elli gün murûrunda icrâ oluna. Asâkir-i merkume emîn ve doğru yoldan Fransa lîmânlarına nakl oluna. Fransalu Mısır'ı tahliye edüp vilâyetlerine gider iken, Mısır sekenesinden [Ü3 ] ve sâyir Devlet-i ‘aliyye re‘âyâsından ferd-i kimseye ibrâm ederek, cebren vilâyetlerine götürmeyeler. Sekene-i merkumeden kendü rızâlarıyla ba‘zı sebebe mebnî gitmek murâd eder olursa, o makuleler kendü kıyâfetlerini terk ile Avrupa halkı kıyâfetine gireler. Ve Fransalu beyninde câriye ve gulâm misillü üserâ olarak kimesne bulunmaya.
Fransa'ya götürmek üzere Ceneral Belbar ma‘iyyetinde olan Fransalu ve mû‘îni olan askere götürecekleri çerha topları birer vakıyyelikden dörder vakıyyelik çapına varınca olacağı ve her bir batalyonun* ma‘iyyetinde ikişer kıt‘a mezkûr çerha toplarından ola. Ve her bir eskadronun2** ma‘iyyetinde dahi kezâlik mezkûr toplardan birer kıt‘a top ola. Ve mezkûr topların cebe-hâne ve cebe-hâne sandıklarına müte‘allık olan eşyâ berâber ola.
Fransız askerinden ceng gemilerine râkib olduklarında, kendü yanlarında esliha ve cebe-hânelerini bindikleri sefîne kapudanına teslîm edüp, kapudanlar hıfzında olup, vilâyetlerine vardıklarında ber-mûceb-i mukavele yine kendü yedlerine teslîm oluna.
Ve ceng sefînesi olmayup, sâyir tüccâr sefâyininde olacağlar1988, esliha ve cebe-hânelerini kapudana teslîm etmeyüp, kendüleri hıfz ede. Ve mezkûr tüccâr sefâyini kapudanları hükmünde olmayarak Fransa askeri ofiçyâlleri taht-ı hükmünde olalar.
İskenderiyye'de olan Mino Ceneral'in karısı ve bir nefer oğlu ve bir nefer Ofiçyâli ve mersûmların yanlarında mevcûd eşyâlarıyla Mısır'dan çıkup, mesfûr Mino Ceneral'in yanına İskenderiyye'ye gitmek üzere nehren iktizâ eden sefîne, devleteyn-i müttefikayn sergerdeleri tarafından tedârük ve mersûmlar İskenderiyye'ye gönderile. [Ü4 ] İskenderiyye'de [Ü3 ] Mino Ceneral'in ma‘iyyetinde ofiçyâller ve gerek sultat ve sâyir Fransızlar'ın karıları Mısır'da olmağla, mersûmların karıları dahi kezâlik Mısır'dan çıkarılup, nehren sefîne ile îskenderiyye'ye gönderile. Eğer Fransızlar îskenderiyye'ye almazlar ise, mesrûmların karıları dahi Fransa'ya gönderile. Ve çengci asker misillü ta‘yînâtları verile.
Ceneral Belbar'ın ma‘iyyetinde olan hayvânât, Fransa askeri sefineye irkâb olundukdan sonra devleteyn-i müttefikayn komisarlarına teslîm oluna. Kal‘alar ve burclar hedm olunmaksızın1 bulunduğu kıyâfetle teslim oluna. Ve kal‘alarda olan lağımlar dahi beyân ve irâ‘e oluna1989.
