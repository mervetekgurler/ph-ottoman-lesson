Garîbe
Ceneral-i mesfûr “Bereketü'l-Kaytâs” nâm mahalde vâki‘ muhârebede gürîzân ve askerinin ekseri meydân-ı kâr-zârda mürde vü perîşân olarak, îskenderiyye'ye firâr ve mahsûriyyet mehlekesini ihtiyâr eylediğini ve Kapudan Paşa hazretlerinin Reşîd ve Dimyât ve Rahmâniyye'yi feth ile mukabelesinde olan Fransızlar'ı hâr u zelîl ve ekserîsini maktûl-i seyf-i sakil eylediğini ve bu hâl ile asker-i bî-pâyân-ı îslâm'a mukavemet muhâl ve Mısır lâzım ise serî‘ân imdâd irsâlini te’kîd ü isti‘câl eyleyüp, re‘âyâ kayıklarından birini ihzâr ve bir Ofiçyâl ve beş-altı nefer Sultât ile cumhûr cânibine bu haber-i emerri tesyâr etmişidi. Zikr olunan kayığın leylen hurûcunu îngiltere donanmasının karagolları müşâhede ve kasd-ı ta‘kib ile verâlarından bâd-bân-sür‘ati küşâde etmeleriyle, zulmet-i leyl vusûllerine hâyil ve vesî‘ü'l-ercâ olan deryâ ele [Ü3 ] geçmamelerine ‘illet-i müstakıll olup, emvâc-ı bahr-ı jerf mesfûrları Rodos kurbüne sarf eylediğini zikr olunan kayığın re‘îsi tefattun ü ihsâs ve Devleti ‘aliyye-i kaviyyetü'l-esâsa bir hıdmet etmek1993 mülâhazasıyla kayıkda [Ü4 ] mevcûd Françelü'yü ahz ü iftirâs eyleyeceğini refîklerine işrâb ve anlar dahi re‘yini istısvâb edüp, fi'l-hâl Ofiçyâl'i ve bir-iki nefer Sultat'ı katl ü i‘dâm ve bâkileri ibkay-ı hayâtlarını istirhâm etmeleriyle, mesfûrları merbût-ı dü-şâha-i habs ü tenkîl ve Rodos'a gelüp, keyfiyyeti Rodos Mutasarrıfı Hasan Kapudan'a tafsîl eylediğinden gayri, hâmil oldukları kağıd kurşun zarf derûnunda tahbiye olunmuş olmağla, anı dahi Kapudân-ı mûmâ ileyhe teslîm ve ol dahi bulunan evrâkı müşârun ileyh hazretlerine irsâl ve keyfiyyeti tefhîm edüp, Fransızlar'ın me‘âl-i tahrîrâtları kemâl-i ‘acz ü ıztırâblarını te‘yîd1994 ve müşârun ileyh hazretlerinin bâzû-yı iktidârını tesdîd eyledi. Bu hıdmetde bulunan re‘îse mükâfât lâzım gelüp, cizyeden mu‘âf ve havâss-ı re‘âyâya muzâff kılındığından başka, in‘âmât müşârun ileyhe mazhar ve refikleri dahi nâyil-i kerem-i evfer oldular.
Erâzî-yi Mısrıyye'de olan Françelü'nün binây-ı za‘îfü'l-erkân cem‘iyyetleri karîn-i indirâs olduğunu cumhûr teferrüs ile imdâd irsâlini nükave-i ezhân ü havâss etmişler idi. Kazıyye-i imdâd askerlerine beyân ü îrâd olundukda, ‘Akkâ vak‘asında süyûf-i Müslimîn'den vâreste olanlar ve bulunmayup şiddet-i harb-ı îslâmiyân'ı âhardan istimâ‘ ve telakki edenler göz göre [göre] nefislerini fedâdan ibâ ve cebr-i ‘azîmet olunduğu hâlde ihdâs-ı şûr u gavga eyleyeceklerini zımnen îmâ etmişler ise dahi, envâ‘-ı şeytanet [Ü3 ] ü tesvîl ile bir mikdâr âdemi tadlîl ve birkaç gemiye doldurup, îskenderiyye'ye doğru tesbîl eylediler. Bu haber-i hâyil îngilizlü'ye vâsıl oldukda, birkaç gemi ifrâz ü tertîb ve Fransızlar'ı istîsâl ü tenkîb içün tesrîb etmişler idi. îskenderiyye'ye yüz mîl mesâfede cânibeyn birbirini görüp, fâre ve gürbe [Ü4 ] kıyâsı üzere Fransızlar engine poçalayup, verâlarından îngilüzlü ikdâm ve beş kıt‘a askerle memlû sefînelerini ahz u igtinâm edüp, süfün-i bâkıyyede olan Fransızlar geldikleri semte zâhib olsalar, îngilüzlü yedinden imkân-ı tahlîs-ı cân müyesser olmadığını mukarrer bilüp, bi'l-ıztırâr1995 Rodos tarafına firâr ve îngilüzlü1996 dahi Fransızlar geldikleri semte giderler ümmîdiyle Derne sularına dek ta‘kib ve ‘acz-i vusûl ile sükkân-ı ‘azîmeti îskenderiyye'ye taklîb eyleyüp, Fransızlar bu hîle ile reh-yâb-ı selâmet ve bir müddet mer‘ûbu'l-kulûb, mahzûl ü menkûb, rûy-i deryâda serserî geşt ü güzâr edüp, ‘âkıbet dâğ-ber-dil-i hasret, geldikleri cânibe ‘azîmet eylediler. Bu dâd ü sited miyânında Fransızlar'ın bir kıt‘a sefînesi yol bulup, îskenderiyye'ye dâhil ve rufekasının ser-güzeştlerin nâkıl olarak, îskenderiyye mashûrların mâtem-zede-i ye‘s ü hirmân eyledikleri derece-i sıhhate vâsıl olup, bu sûret-i hasene mahzâ latîfe-i gaybiyye-i hazret-i Sübhânî ve feth-i kal‘a mukaddimâtının delîl ü bürhânı olduğu zâhirdir*.
