Me‘mûriyyet-i Hakkı Paşa be-nizâm-ı Rumeli
Bir müddetden berü Rumeli'nde ihtilâf-ı kelime-i vüzerâ ve nifâk u şikâk-ı erbâb ta‘yîn ile sûret-nümâ olan ihtilâlât-ı enhâ vü ercâ ve bu takrîb sû-be-sû ser-keşîde-i bagy u dalâl olan ehl-i şekâ yevmen-fe-yevmen re‘âyâ ve ebnâ‘-i sebîli nehb ü yağmâ ve gümâştegân-ı Devlet-i ebed-müddet tarafından her mahalde mahsûr ve ne cânibde bulundular ise makhûr olmuşlar iken, yine ‘inâd u gavâyetlerinde müstemirr ve ızrâr-ı ‘ibâd-ı za‘îfü'l-iyâda i‘tilâf [Ü3 ] ile ‘ukubet-i dâreyni münkir olduklarından gayri, Mısr-ı Kâhire seferini rekîz-i zamîrleri olan mefsedete ‘illet ve dîn ü devlet husamâsı tarafından meşhûd olmayan hasârete cesâret etmişler idi. ‘Avn-i cenâb-ı Bârî ve meyâmin-baht-ı Tâc-dâri'yle Mısır gâyilesi külliyyen zâyil ve Devlet-i ‘aliyye'ye o maslahat-ı ‘azîmeden ferâğ hâsıl olup, Rumeli taraflarında ber-vech-i muharrer tehaddüs eden fesâdâtın def‘i semtine teşebbüs lâzım ve efrâd-ı [Ü4 ] vüzerây-ı ‘izâmdan tedbîri müsellem ve şiddet-i batş u fetki ma‘lûm-i ‘âlem olan bir Vezîr'in ta‘yîni emr-i mühimm olup, hâlâ Rumeli Vâlîsi Vezîr Hakkı Mehmed Paşa bende ve bende-zâde-i devlet ve re‘y-i1 sâyib ve keşf-i emr-i hâzır u gâyib ile kulûb-ı nâsa ilkây-ı heybet eyleyüp, savletinden Rumeli halkı lerznâk ve zehre-i erbâb-ı fesâd çâk-çâk olduğu bi't-tecribe ma‘lûm-i ehl-i idrâk olmağla, Rumeli'nin kâffe-i nizâmâtına bi'l-istiklâl me‘mûr ve bekây-ı nüfûzuna sebeb olmak içün beş sene Rumeli'nden ‘azl olunmamak zımnında hatt-ı hümâyûn şeref-sudûr olup, bu me‘mûriyyeti îsâl zımnında Rikâb-ı müstetâb ağalarından birinin ta‘yîni müşârun ileyhe mûris-i şeref ü i‘tibâr ve sebeb-i mübâhât u iftihâr olacağı tehakkukuyla hâlâ Kethudây-ı Bevvâbîn-i hazret-i Şehriyârî ‘İzzet Paşa-zâde Mehmed Sa‘îd Bey, teşrîfât-ı seniyye ve hatt-ı Sultânî ile müveşşah evâmir-i ‘aliyye ile ta‘yîn olunup, Rumeli'nde mütemekkin mechûl ve müte‘ayyin efrâd-ı askeriyye ‘ale'l-‘umûm ma‘iyyetine me‘mûr kılındığından başka, o makuleler hakkında şükr ü şikâyeti müsmir ve belki te‘dîb ü taltîfleri [Ü3 ] bilâ-istîzân re‘yine münhasır olduğu etrâfa işâ‘at ve'l-hâsıl mekâlîd-i umûr-ı Rumeli müsellem-i dest-i kifâyeti kılındı.
Müşârun ileyh ile bu maslahat-ı ‘azîme mukaddemce istimzâc ve îrâd eylediği ârâ‘ u tedâbîrden fazl-ı Hakk ile me‘ânî-yi nizâm-ı memleket istihrâc olunup, emr-i mezkûra mübâşareti sene-i âtiye behârına mevkuf olduğundan, ‘unvân-ı Ser‘askeri'yle tevkır olunacağı mevsim-i mezkûra te‘hîr olunmuşidi. Cihet-i me‘mûriyyeti serân-ı asker ve müte‘ayyinân-ı sâyireye tarafından haber verilüp, Ser‘askerlik'in behâra tevkıf olunduğunu [Ü3 ] o makule sebük-magzân-ı memlekete ifâde müte‘azzir ve şân-ı mezkûr beyne'l-‘avâmm müşârun ileyhden dirîğ ma‘nâlarını müzekkir olduğunu beyân ve şimdiden ‘unvân-ı Ser‘askerî hakkında erzânî buyurulmasını âverde-i zebân etmekle, Ser‘askerlik'ini hâvî müceddeden emr-i celîlü'ş-şân terkım ve mukaddime-i me‘mûriyyeti tıbk-ı istid‘âsı üzere tanzîm olundu.
