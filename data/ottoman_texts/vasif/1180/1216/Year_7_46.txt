Tezyîl
Fransızlar Mısr-ı Kâhire'den memleketlerine eğerçi emvâl-i kesîre ve emti‘a-i vefîre nakl eylediler. Ancak on senede biri fenn-i harbe âşinâ olmuş ve otuz senede biri i‘mâl-i askere vukuf peydâ eylemiş kırk bin kadar müretteb ü mu‘allem askerleri ve niçe zâbitân ve ceneralleri şemşîr-i zafer-te‘sîre ‘alef ve niçe hazâyin ü tekellüfât ile vücûda [Ü4 ] gelmiş donanma ve mühimmâtları zâyi‘ u telef olduğundan gayri, cumhûr mâlı olarak Mısır ve İskenderiyye ve sâyir mahallerde vâfir mühimmât ve zehâyir ve eşyâ terk etmeleriyle müvâzene olunsa, zararları Devlet-i ‘aliyye zararından efzûn olduğu vâreste-i şübühât u zunûn olup, ‘âkıbet ‘add-ı nevâciz-i nedâmet ve darb-ı sîne-i hasret ederek, asker-i kalîl ile hâr u zelîl “Hel min sebîl”2059 deyerek, vilâyetlerine ‘azîmet eylediler. İnşâ’allâhü Te‘âlâ kuvve-i istidrâciyyeleri gayete resîde ve bundan sonra her tarafdan bisât-ı hatt u tirhâlleri berçîde ve ahbâr-ı hezîmet ü inkisârları şenîde1 olacağı muntazır-ı ashâb-ı hüsn-i ‘akidedir.
İskenderiyye [Ü3 ] Lîmânı'na munzamm ve cevânibi hasânât-ı menî‘a ile
müstahkem kılınan gadîrde, ibtidâ şalope idhâliyle küffâr şalopelerine ilkay-ı âteş-i kahr u nekâl ve nâmını ser-defter-i abtâl-ı ricâl eden Ahmed Kapudan -ki Paşa hazretlerinin memlûk ve terbiyet-kerdesi ve dâyire-i şecâ‘at ü besâletinin perverdesidir- bu def‘a zuhûr eden hıdmet-i celâdeti mukabelesinde iltifât-ı Şâhâne'ye sezâ görülüp, bu feth-i celîl haberiyle Âsitâne-i sa‘âdet'e irsâl ve hakkında istinzâl-i emtâr-ı minhat-ı Şehriyâr-ı deryâ-nevâl olunmuşidi. Kapudân-ı mezbûr şeref-i muhâtabât ile manzûr ve fâyizi senevî beş kîse bir sehm ile nâyil-i etemm-i sürûr olduğundan başka, çeleng ve ferve-i semmûr ile dil-şâd ve ‘ismetlü Mehd-i ‘ulyâ hazretleri tarafından dokuz kîse fâyizi olup, kasr-ı yedden ahz olunan Dâru'l-vekâle-i Haleb mukata‘asıyla ber-murâd kılındı. Bundan başka İngiltere askeri Sergerdesi Hacinson'un2060 birâderi Hacinson nâm Ofiçyâl'in vuku‘ [Ü4 ] bulan muhârebâtda hıdmeti mesbûk ve ni‘am-i nâ-mütenâhiyye-i Pâdişâhâne'den ol dahi mütena‘‘im u merzûk olmak kasdıyla Kapudân-ı merkuma terfîk olunduğuna binâ‘en, mersûmun hakkında dahi bahr-i bî-kenâr-ı kerem ü ‘inâyet-i Şâhâne mevc-rîz-i zuhûr olup, gerden-i iftihârına ta‘lîk içün dâyiresi elmâs ile muhât ve merkez-i dâyirede şekl-i mâh nakş olunmuş bir kıt‘a âvîze-i girân-behâ ve taraf-ı hümâyûndan yirmi beş bin ve ‘ismetlü Vâlide Sultân hazretleri tarafından on iki bin beş yüz guruşluk altûn ihsân u i‘tâ olundu.
