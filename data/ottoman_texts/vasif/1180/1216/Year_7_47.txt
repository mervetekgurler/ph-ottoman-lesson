Zikr-i zamîme-i lafz-ı [Ü3 ] şerîf-i “Gâzî” be-elkâb-ı ân Pâdişâh-ı sâhib-i megâzî
Bu gazây-ı cesîm ve bu cihâd-ı ‘azîm sebebi ile menâbir ü mehâfil-i memâlik-i İslâmiyye ve mesâcid ü me‘âbid-i husûn ve me‘âkıl-ı ‘Osmâniyye'de tertîl olunan hutab ve ed‘iye ve te‘ârîf-i ‘örfiyyede elkâb-ı me‘âlî-nisâb-ı Mülûkâne'ye “Gâzî” lafz-ı ‘azîzinin inzımâmı vücûb-ı şer‘iyle vâcib ve bu mevhibe-i îlâhiyye'nin neşr ü ifâzası lâzım u lâzib olduğundan başka, “Men cehheze gaziyen fî sebîlillâh fe-kad gaza”2061 medlûlu üzere gâze-i ‘unvân-ı Gâzî, pîrâye-bahş-ı safahât ve cennât-ı ‘âlem ve bu cevher-i nâ-yâb kilâde-i gerden-i elkâb-ı Pâdişâh-ı îskender-haşem kılınmak bâbında taraf-ı Şeyhulislâmî'den fetvâ i‘tâ olunmağla, işbu Cumâdelûlâ'nın on altıncı Cum‘a günü' Âsitâne-i sa‘âdet ve Galata ve Üsküdâr ve hazret-i Hâlid ve sâyir mahallerde vâki‘ cevâmi‘ u me‘âbidde lafz-ı mübârek-i Gâzi'yle nâm-ı sâmî-yi Mülûkâne tevşîh ve cemâ‘at-i Müslimîn tenşît ü tefrîh olunup, gâyet-i neşât ve nihâyet-i inbisâtdan inâs u zükûr eşk-rîz-i sürûr olarak müteşekkir-i ‘atıyye-i cenâb-ı Rabb-i Gafûr oldular.
Memâlik-i îslâmiyye'de mütemekkin mü‘minîn [Ü4 ] ve mü‘minât ve fukarâ ve sâdât bu ni‘am-ı bî-gâyâtdan hisse-mend-i meserrât olması zımnında fîmâ-ba‘d mehâfil ü menâbirde hutabâ ‘ale'l-‘umûm lafz-ı şerîf-i “Gâzî” kırâ’atiyle mesâmi‘-i nâsı teşnîf eylemeleriyçün aktâr-ı memâlik-i îslâmiyye'ye neşr-i evâmir ü menâşîr ve fukarâ vü zu‘afâ ve re‘âyâ vü berâyâ hıdmet-i girân ve pây-müzd-i firâvân ile mübtelây-ı zarar u husrân olmamak içün birer Tatar ile tesyîr [Ü3 ] olundu.
