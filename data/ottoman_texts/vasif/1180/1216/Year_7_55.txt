Lâhıka
Mısır beylerinin sinîn-i mütetâvileden berü sûrî ve ma‘nevî Devlet-i ‘aliyye'ye olan ihânetleri ‘âkıbet başlarına envâ‘-ı felâket îrâs eylediğinden başka, Mısır gâyilesi fazl-ı Hakk ile ber-taraf oldukdan sonra, bakıyye-i mücâzâtı Devlet-i ‘aliyye'den müşâhede eyleyeceklerini teyakkun ile o zemân Ingiliz Amirali bulunan Ismis'e mürâca‘at ve vâfir akça va‘diyle imtiyâzât-ı [Ü3 ] sâbıkalarını [Ü4 ] tecdîd ve istînâfa bezl-i makderet etmişler idi. “er-Rişâ’u rişâ’u'l-hâce”2099 mefhûmu üzere bu mu‘âmele-i râbiha, Ismis'in mizâcına gâyet hoş gelüp, devletine tahrîrât-ı mümevvehe irsâl ve: “Ümerâ‘-i Mısrıyye şâyed Françelü'ye meyl ü rükûn ve miyânelerinde bir gûne mu‘âhede rû-nümûn olup, Ingiliz askeri iki sınıf düşmen arasında sergerdân ve zebûn ola, merkumları taht-ı himâyeye almak ve ba‘zı va‘d ile isticlâbları emrine dikkat etmek vâcibât-ı1 maslahatdandır” deyü igfâl ve ruhsat istihsâl etmişidi. Ismis, Amirallik'den mün‘azil oldukda, bu keyfiyyeti bi‘se'l-halefi olan Enşef'e ifâde vü ifhâm ve mesfûr dahi bi't-tevârüs bu maslahata teşmîr-i dâmân-ı ihtimâm eyleyüp, ümerânın ahz u habsları tedbîrinde olan muhâlefeti bu kazıyyeye mahmûl ve mebâliğ-i mev‘ûdeye zafer bulmadıysa dahi, ser-rişte vermemek içün himâyet-i mücerrede ma‘nâlarını ifâde ile irtikâb-ı emr-i gayr-i ma‘kul eylediği, sübût-yâfte-i sıhhat-i nükuldur.
Mısır Beyleri Devlet-i ‘aliyye'nin silsile-i hükûmet ve tasarrufuna mukayyed olup, feth-i Kâhire'den sonra o taraflarda bekâ vü istikrârları umûr-ı dâhiliyye-i mülkiyyesine muzırr olduğundan, bekây-ı hayâtlarıyla Memâlik-i mahrûse'nin birer mahallerinde iskânları ve bâliğan-mâ-belağ me‘âşları tertîbi rekîz-i zamâyir-i evliyây-ı devlet iken, müstelezzât-ı şehvâniyyelerine sarf u istihlâk eyledikleri menâfi‘-i me’lûfeden hirmânları, kendülerini devlet-i uhrâya ilticâya mecbûr edüp, Amiral'in dahi celb-i fâyide kasdıyla beyleri himâye ve dostluğa münâfî vaz‘ u hareket ile Devlet-i ‘aliyye askerine [Ü3 ] sûret-i husûmet irâ‘e eylemesi, şart-ı ittifâka mugayir bir hâlet olduğu İngiliz Kıralı tarafına tahrîr olunduğundan başka, Âsitâne'de [Ü4 ] mukim İngiltere Elçisi, Amiral'in bu vaz‘-ı nâ-hemvârına devletinin rızâsı olmayup, maslahat-ı mezkûreyi tesviye zımnında İskenderiyye tarafına ‘azîmete tâlib olup, ‘azîmeti çendân münâsib görülmediğinden, Sır Kâtibi o tarafa zâhib olmuşidi. Mesfûr Mısır'a varup, Sadrıa‘zam ve Serdâr-ı ekrem hazretleriyle ve İngiliz ceneralleriyle bu keyfiyyeti müzâkere hılâlinde İskenderiyye'de bakıyyetü's-süyûf olan beyler ‘alâ-tarîkı'l-müsâmaha Çîze'de olan beylere iltihâk ve cümlesi birden Sa‘îd'e doğru zimâm-ı hezîmeti ıtlâk eylediler. Bundan sonra firârîlerden Ebû Seyf Kasım Bey, selâmet-i hâl taraf-ı devletde olduğunu fikr ü hayâl ve iki yüz mikdârı memâlîk ile Devlet-i ‘aliyye'ye ilticâ edüp, Mısır'a vusûlünde mizâcı münharif ve sûy-ı âhırete munsarıf olduğundan başka, Saçlı ‘Osmân Bey dahi Sa‘îd'de olan cem‘iyyetden infikâk ve sûret-i itâ‘atde Mısır'a gelür iken Arnabud askeri yedinde helâk olduğu haberleri, Sadrıa‘zam hazretleri tarafından ve Mısır Vâlîsi cânibinden müte‘âkıben vürûd2100, fazl-ı cenâb-ı Bârî ve yümn-i himmet-i hazret-i Tâc-dâri'yle bekayây-ı ümerânın dahi yevmen-fe-yevmen cem‘iyyetlerine2101 vehn ü tezelzül târî olup, ba‘zısı tab‘an muzmahill ve ba‘zısı itâ‘at ile taht-ı kahr-ı Sultânî'ye dâhil olacağları bedîhîdir.
