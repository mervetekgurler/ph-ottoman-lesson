Me‘mûriyyet-i Mîrâhûr-ı Sânî be-ihrâc-ı asker
Rumeli Vâlîsi Vezîr Hakkı Mehmed Paşa'ya Rumeli tevcîhinin sebeb-i aslîsi istîsâl-i eşkıyâ ve tathîr-i etrâf u enhâ olup, iktizâ eden mahallerden ma‘iyyetine sevk-ı leşker emr-i mühimm ve bâ-husûs el-hâletü hazihî eşkıyâyı hasr ile tazyîk eden Edirne Bostancı-başısı ve Tokadcıklı-oğlu'nun dahi sevâd-ı askerini teksîr lâzım olup, müşârun ileyh ve mûmâ ileyhimâ ma‘iyyetlerine münâsebeti ile tertîb olunan askeri ihrâc u îsâl zımnında bâlâları hatt-ı hümâyûn ile tevşîh ü tezyîn olunmuş [Ü3 ] evâmir-i ‘aliyye ile hâlâ Mîrâhûr-ı Sânî olan Es‘ad Bey ta‘yîn ve yedi bin beş yüz guruş harc-ı râh ile maslahat-ı ‘azîmeti teshîl ü tehvîn olundu.
