Fevt-i Ser-kassâbân ve ihrâc-ı Surre-i şerîfe ve nasb-ı Voyvoda-i Galata
Kassâb-başı, Kapucu-başı Mehmed Ağa'nın şehr-i ‘ömrü selh ve mezâk-ı zindegânîsi telh olup, meslah-ı dünyâdan reh-yâb ve çerâ-gâh-ı ni‘am-ı âhırete pâ-cünbân-ı zehâb oldu. Münhall olan Kassâb-başılık, şehr-i Recebü'l-ferdin üçüncü günü'' ‘Dergâh-ı ‘âlî kapucu [Ü3 ] -başılarından Bergosî Mustafa Ağa'nın gerden-i ihtimâmına ta‘lîk ve selefi müteveffâ ile olan muhâsebesi cânib-i mîrîden tanzîm u tevfîk olundu.
Beher sene Haremeyn-i şerîfeyn tarafına mersûl olan Surre-i hümâyûn'un ihrâcı vakti hulûl eylediğine binâ’en, şehr-i mezkûrun on ikinci günü''' Surre Emîni nasb olunan sâbıka Hotin Defterdârı Mehmed Es‘ad Efendi'ye mebâliğ-i mezkûre îdâ‘ ve Üsküdâr'a imrâr ve birkaç günden sonra cânib-i Hicâz'a tesyâr olundu.
Bir müddetden berü Galata Voyvodası olan Ser-bostâniyân-ı sâbık Kapucu-başı Mustafa Ağa hazzını istîfâ ve Kara-hisârî Turunc Ağa-zâde Mustafa Ağa, Voyvodalık içün bast-ı keff-i recâ etmekle, niyâzı vesâtat-ı şüfe‘â ile kabûle sezâ görülüp, evâhır-ı şehr-i
Receb'de^ Voyvodalık hil‘ati dûş-i gayretine iksâ ve vakti geldikde hıdmetini bilâ-kusûr edâ etmek tenbîhâtı zarf-ı gûşuna ilka olundu.
