Vekayi‘-i müteferrika
Gümüşhâne Ma‘deni mukaddemâ Diyârbekir Voyvodası Halîl Efendi'ye ber-vech-i emânet tefvîz olunup, müceddeden ve[ri]lan şurût-ı ma‘den ve merbûtâtının vikayesi ve ma‘dencilerin celb ve istıshâbları netîce-i me‘mûriyyeti iken, bu irâde-i sâmiyyenin icrâsına muvaffak olamayup, ‘azli lâzım ve yerine ra‘iyyet-perver ve taşra ahvâline vukufu mukarrer bir şahsın nasb u ta‘yîni emr-i ehemm olmağla, merkum ‘azl ve Dergâh-ı ‘âlî kapucu-başılarından olup, ‘an-asl ra‘iyyet-perverlik ile meşhûr ve hıdemât-ı devletde sadâkat ü gayreti manzûr olan Cihân-zâde Hüseyin Bey, yerine vasl olunup, on altı senesi Mart'ı ibtidâsından^ ma‘den-i mezkûru zabt etmek üzere yedine emr-i ‘âlî i‘tâ ve mahalline isrâ olundu.
Muntasıf-ı Şa‘bân-ı şerîfde^2155 kanûn-i devlet ve ‘âdet-i Saltanat üzere huzûrları mesbûk olan zevât, Hırka-i şerîfe ‘alâ-lâbisihâ efdalü't-tahiyyeyi sûde-i safahât u cennât ve bu cihetle her biri ihrâz-ı dest-mâye-i füyûzât eyleyüp, ocağlara tevzî‘i kanûn olan baklava dahi yevm-i mezkûrda ihrâc u taksîm ve havâss ve efrâd-ı askerî ni‘am-i celîle-i Pâdişâhi'yle ten‘îm olundu.
‘Ases Ortası'nın Oda-başısı olan —‘Abdullah” nâm kimsenin ‘aklına haft ve kuvve-i müdrikesine ihtilâl u noksâniyyet târî olup, şehr-i Ramazân'ın [Ü4 ] on dokuzuncu gicesi^ Ayasofya Câmi‘i'ne gelüp, sabâh nemâzı edâ olundukdan sonra, hâmil olduğu tîği ‘uryân ve cenbinde bulunan bir nefer Bostancı'yı cerh ile nâ-tüvân eylediğinden gayri, kırâ’at-ı Kur’ân ile meşgul a‘mâ bir hâfızı dahi darb ve birkaç kimseye dahi kılıc yetişdirmekle, cemâ‘atin râhatını selb edüp, kemâl-i dehşet ile cemâ‘at birbirini te‘âkub ve câmi‘ havlîsine tevessüb eyledikleri hâlde, mecnûn-ı mezkûr Soğuk-kuyu kapusundan hurûc ile mukabiline gelan bir sabîyi dahi mecrûh eylediğini harbeciler müşâhede ve verâsından sopa ve hışt ilkasıyla mezbûru hâke üftâde ve derhâl ahz ve Bâb-ı ‘âlî'ye ihzâr ve lede'l-istintâk dâyire-i ‘akldan çıkdığı âşikâr olmağla, o makuleden Kalem ref‘ olunduğu hasebiyle Süleymâniyye Dârü'ş-şifâsı'na vaz‘ olundu.
Garâyib-i ahvâldendir ki, câmi‘de üç-dört yüz âdem hâzır ve her biri def‘-i sâyile muktedir iken, kimi şâl ü peştemâlini ve kimi cizme vü papuşunu bırakup, meşy-i serî‘ ve firâr-ı şenî‘ ile taşraya cân atup, o kelb-i ‘akurdan reh-yâb-ı necât olduklarına izhâr-ı sürûr ve selâmet-i nefs tehniyyesiyle ibrâz-ı envâ‘-ı hubûr eylediler. Cemâ‘atin her biri yere bırakdıkları eşyâyı mecnûnun üzerine ilka etseler, lâ-mahâle kendüyi şaşurup, o hâlde ahz u kaydı mümkin iken, firârları mahall-i te‘accüb ü istigrâbdır. Nüfûs-ı beşeriyyenin ba‘zısında sıfat-ı şecâ‘at merkûz olduğu gibi, ba‘zısının tıbâ‘ında cübn ve za‘f-ı kalb dahi müstekarr olup, sınıf-ı evvel kalîl ü nezîr ve sınıf-ı ahîr kesîr olduğundan, bi't-tab‘ nüfûs-ı mâyileden şecâ‘at-i garîziyye zâyil ve mâdde-i sirâyet hâsıl oldu2156.
