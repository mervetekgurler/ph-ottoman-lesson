İcmâl-i tevcîhât
Hademe-i Bâb-ı ‘âlî ibkâ vü takrîr olunup, fekat Büyük Tezkireci ‘Avnî Efendi'nin istimrâr-ı vakti ‘azlini îcâb ve yevm-i mezkûrda Büyük Tezkirecilik ile Küçük Tezkireci Ahmed Bey ve Küçük Tezkirecilik ile İbrâhîm Efendi kâm-yâb [Ü3 ] olup, defterdârân kezâlik şeref-i ibkâ ile kâm-rân ve mansıb-ı refî‘-i Tevkı‘î ile bu ‘Abd-i [Ü4 ] ahkar muvakkar ve Defter Emâneti ile ‘Abdülkerîm Efendi dâmâdı Mehmed Efendi nâyil-i sürûr-ı evfer oldu. Büyük Rûznâme, Hakkı Paşa iltimâsıyla Küçük Râşid Efendi'ye ve Baş-muhâsebe, Selîm Sâbit Efendi'ye ve Şehr-emâneti, es-Seyyid Mehmed Efendi'ye ibkâ ve Tersâne Emâneti ile ‘Azîz Efendi kâm-revâ kılınup, Darb-hâne Emâneti ibkâ mâ-kân ‘alâ-mâ-kân ve Matbah Emâneti, bu def‘a dahi İsmâ‘îl Efendi'ye ihsân ve Arpa Emâneti ile Süheyl Mehmed Efendi ümenâya zeyl ve Barut-hâneler Nezâreti'yle Şâmî Râgıb Efendi terâne-sâz-ı —Yâ leyl” olup, Anadolu Muhâsebeciliği ile Yazıcı-yı esbak Mehmed Efendi mazhar-ı lutf-i gayr-i memnûn ve Süvârî Mukâbeleciliği ile Hûrşîd Süleymân Efendi'nin envâr-ı behceti efzûn ve Haremeyn Muhâsebesi ile Ken‘ân Efendi ser-âzâd-ı Bâğ-ı Tarab ve Yeniçeri Kitâbeti ile Tütün Gümrükcüsü Memiş Efendi nâyil-i matlab olup, Sipâh Kitâbeti, Arnabud Memiş Efendi'ye tevcîh ve Silahdâr Kitâbeti ile Bekir Efendi terfîh ve Cizye Muhâsebesi, Kapudan Paşa Dîvân Kâtibi'ne ibkâ2191 ve Mevkufâtçılık ile Yazıcı-yı esbak Divrikli Ahmed Efendi ırzâ olundu. Masraf-ı Şehriyârî Kitâbeti ile Hâfız ‘Ali Efendi dil-şâd ve Mâliyye Tezkireciliği ile Re‘îs Efendi dâmâdı ‘Abdurrahmân Bey ber-murâd olup, sâyir menâsıb dahi ber-vech-i münâsib erbâbına tevcîh olunup, sebeb-i izdihâm ile münâvebeden nâ-kâm olanlar dahi, mazhar-ı ‘atâyây-ı Şehriyâr-ı Dârâ-gulâm oldular. Segbân-başı ve rikâb ağaları ibkâ [Ü3 ] olunup, Sipâhîler Ağalığı, Şehsüvâr-zâde Hamdullah Bey'e ve Silahdâr Ağalığı, Mustafa Paşa kayını Hasan Bey'e, cebecilerin Mande Ağalığı, yine mansıbı üzerinde olmak üzere Baş-kethudâ'ya tevcîh olundu.
