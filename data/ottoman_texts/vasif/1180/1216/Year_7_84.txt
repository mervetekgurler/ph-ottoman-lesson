Garîbe
Anadolu Muhâsebeciliği [Ü4 ] tevcîh olunan Mehmed Efendi mansıb-ı mezkûrun kıllet-i nemâsından bahs ile gazbân ve evliyây-ı umûra kıdem-i hıdmetini beyân ile zâtına hürmet olunmamış sûretinde âteş-efşân-ı hezeyân olduğundan gayri, mansıbdan keff-i yed ve Kalem'e gitmamek vâdîsinde izhâr-ı mu‘âmele-i bed eylediği, te’dîbini îcâb etmişiken, Şehriyâr-ı merhamet-perver merkumun vaz‘-ı nâ-hencârından guzz-ı basar ve âhara tevcîhini fermân ve tevcîhâtdan birkaç gün sonra sâbıkâ Tezkire-i Evvel ‘Avnî Efendi, kapuya da‘vet olunup, mansıb-ı mezkûr ile cezlân olundu.
Mûmâ ileyh hakkında bu âna dek min-gayr-i istihkak zuhûr eden ni‘am-ı nâ-mütenâhî-yi Pâdişâhî cümleye bedîdâr ve cüz‘î mu‘accelât ile îrâd-ı tabî‘i kesbinden başka yirmi kîse nemâsı olan Vâlide Tevliyyeti ber-vech-i te‘bîd tarafına verildiği zâhir2192 u âşikâr ve bâ-husûs bir-iki sene mukaddem Cezâyir gediğine dahi konup, her tarafdan ma‘mûr ve cihet-i ma‘îşeti mevfûr ve bilâ-mansıb her bâr ru‘yet-i2193 umûru meysûr iken2194, bu ni‘metin kadrini bilmemek ve ecânib bu makule hareketde bulunsa kendüsi da‘vâcı olup, nush u pend etmek lâzım iken, izhâr etdiği tavr-ı nâ-ma‘kul kemâl-i hırs u tama‘ına ve cibilletinde merkûz nâdânlığına mahmûl olmuşdur.
Hıdmet-güzerân-ı Saltanat-ı [Ü3 ] seniyye'nin ‘alâ-ihtilâfi merâtibihim nâyil oldukları ni‘am-ı celîle, iddi‘â eyledikleri hıdemâtın ‘ivaz u mukabili olup, bu bâbda Devlet-i ‘aliyye'ye izhâr-ı istignâ vü imtinân, küfrân-ı ni‘met kabîlinden olduğu erbâb-ı insâfa zâhir ü nümâyândır. Tekazây-ı hırs u şehvet sebebi ile celb-i hutâm-ı dünyâ ve kesb-i müstelezzât-ı ehvâya insân bi't-tab‘ münhemik ise dahi, erbâb-ı ‘ukul rızk-ı maksûma hursend u kani‘ ve dünyâda hıfzı ve ‘ukbâda [Ü4 ] hisâbı müşkil zevâyid-i meclûbâtdan mehmâ-emken nefsini mâni‘ olarak, kesb-i râhat-ı neşâteyn ve tahfîf-i me‘ûnet-i dâreyn edüp, ilhâh-ı batar u sefeh ile mübtelây-ı hırs u şereh olanların ve ezelden bi-hasebi'l-isti‘dâd hazz u nasîbi olan ‘âtıyye-i İlâhiyye'ye kayil olmayup, “Hel min mezîd?”* kavliyle ‘amel edenlerin ‘avâkıb-ı ahvâlleri züll ü hevân ve netîce-i âmâlleri ye‘s ü hirmân olageldiği “Mâlâ-yahtâcü ilâ delîlin ve bürhânin”** kabîlindendir.
