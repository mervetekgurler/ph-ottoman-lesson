‘Amyen meclisinde ‘akd olunan mâdde-i münferidenin tercemesidir:
İşbu ‘ahid-nâmede ba‘zı tayy olunmuş elkâb var ise bu def‘a tayy olunduğıyçün elkâb-ı mezkûreye müstehakk olan düvel ve zevâtın istihkâkına halel gelmamek ve ‘ahid-nâme-i mezkûrun sûretleri Fransa ve İngiltere lisânında muharrer olması, düvel-i mu‘âhidînin lisânlarınca ‘ahid-nâme tahrîr olunmamış devletlerin hakkına fîmâ-ba‘d emsâl ittihâz olunup, kâ‘ide hükmüne dâhil olmamak ve bu takrîb düvel-i müşârun ileyhi[mi]n istihkâklarına zarar gelmamek mukâvele olundu. Ve lisân-ı âhar üzere bu makule ‘ahid-nâme sûretleri alup vermeğe salâhiyyeti olan düvel hakkına ri‘âyeti lâzım gelan ve ri‘âyet olunmuş ve kezâlik anların tarafından ri‘âyeti lâzım gelan ve ri‘âyet olunmuş her ne ise, işbu ‘ahid-nâmeye mutâbık bilinerek ‘ayniyle icrâ olunmuş gibi âtîde hükmü cârî ola. Biz ki, İngiltere ve Fransa ve İspanya ve Batavya2267 Murahassıyız2268, işbu mâdde-i münferideyi imzâ vü temhîr eyledik. ‘Amyen Şehri'nde bin sekiz yüz bir sene-i ‘Îseviyyesi Mart'ın yirmi yedinci günü tahrîr olundu4*.
[Ü3 ] Vukü‘-ı harîk
Şevvâlü'l-mu‘azzamın on yedinci gicesi^ Arpa Emmi Süheyl Mehmed Efendi'nin Kabasakal'da vâki‘ olup, karîbü'l-‘ahdde iştirâ eylediği hânesinden [Ü4 ] âteş zuhûr edüp, ittisâlinde olan Şeyhulislâm Efendi'nin konağını ve mukâbilinde bulunan Emrûdcu-zâde'nin2269 ve sâbıka İzmir Kadısı Hatîb-zâde Mehmed Efendi'nin konağlarını birkaç sagır hâneler ile yakup, fazl-ı Hakk ile intıfâya âgaz ve ferdâsı hânesi2270 ihrâka gayet karîb olup, bir müddetden berü mübtelây-ı maraz-ı cân-güdâz olan Kapu Kethudâsı Süfyân Ağa'nın hevl-i âteş ile hâli müşevveş ve füc’eten fevt ile süvâr-ı esb-i çûpîn-pây-ı na‘ş oldu.
