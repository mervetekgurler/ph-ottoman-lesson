Me‘mûriyyet-i Sâlih Efendi be-binây-ı sedd
Ebâhûr civârında vâki‘ sedd murûr-ı zemân ve telâtum-ı bahr-i bî-pâyân ile vîrân olup, Rahmâniyye'den İskenderiyye'ye gelan suyun mecrâsına dek bir göl peydâ ve bu defa İngilterelü suyun mecrâsını hafr ile İskenderiyye verâsına varınca bahrı icrâ ve müceddeden bir göl ihdâs eyledikleri ihbâr u inbâ olunup, mecrây-ı âbı imlâ ve Ebâhûr tarafında vâki‘ olup, mukaddemâ münhedim olan seddi inşâya ricâl-i devletden birinin me’mûriyyeti2288 irâde ve bu maslahat, sâbıka Hubûbât Nâzırı Mehmed Sâlih Efendi'nin gerden-i sadâkatine kılâde kılındığından gayri, Dimyât ve Reşîd gümrükleri dahi ‘uhdesine tefvîz olunup, müstevfâ me‘âş ve sedd ve imlây-ı gadîr maslahatına iktizâ eden mesârıfât, İskenderiyye ve ‘uhdesinde olan Reşîd ve Dimyât gümrükleri hâsılâtından ta‘yîn2289 ve vefâ etmediği hâlde Mısır Hazînesi'nden memhûr temessükü mûcebince ahz u sarf ve îrâd ve mesârıf defterlerini Der-i devlet-medâr'a göndermek üzere evâyil-i Şevvâl'de^ [Ü4 ] mûmâ ileyhe iksây-ı hil‘at ve ifâde-i me‘mûriyyet2290 kılınup, fenn-i binâda mehâreti mücerreb olan İsveclü mühendis Rode dahi mûmâ ileyhe terfîk ve birkaç gün zarfında mâ-lezimeleri tanzîm ü tensîk olunup, Efendiyi mûmâ ileyh meded-kârî-yi bâd-ı şimâl ile cânib-i Mısır'a şirâ‘-güşây-ı isti‘câl oldu.
