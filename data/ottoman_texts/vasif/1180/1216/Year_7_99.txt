Me‘mûriyyet-i9 Âmedî-yi Re’îsülküttâb be-cânib-i Françe
Paris'de ikamet eden ‘Ali Efendi, musâlaha esâsı olarak bundan akdem tanzîm ü imzâ etdiği şurût sûretini Âsitâne-i sa‘âdet'e irsâl eylediğine müte‘âkıb, Îngiltere'den bu tarafda olan [Ü3 ] elçilerine ‘Ali Efendi'nin imzâsı târîhinden sekiz gün mukaddem [Ü4 ] Londra'da Fransa Murahhası ile ‘akd olunan esâsda Devlet-i ‘aliyye'nin dahi musâlaha esâsı müzâkere olunup, tahliye-i Mısır ve Cezâyir-i Seb‘[a] nizâmı olarak iki mâdde idhâl ve kabûl etdirilüp, ‘“Amyen” nâm mahalde müttefikler murahhasları ictimâ‘ıyla musâlahaya karâr ve Devlet-i ‘aliyye maslahatı dahi mahall-i mükâlemeye gönderilecek Îngiltere Murahhası'na tefvîz olunduğu hâlde, kendi maslahatları gibi nizâmına ihtimâm edeceklerini iş‘âr eylediklerini, Âsitâne'de olan Îngiliz Elçisi takrîriyle inhâ ve Paris esâsına ‘adem-i i‘tibâr ile Londra esâsı kabûl ve Devlet-i ‘aliyye musâlahası vaz‘ etdikleri esâsa binâ olunmak teklîfinde kemâl-i ısrarını îmâ edüp, nâ-çâr Paris esâsından sarf-ı nazar ve Londra esâsı mu‘teber kılınup, tasdîk-nâme hükmünde ba‘zı tahrîrât Fransa tarafına irsâl ve Devlet-i ‘aliyye maslahatını ecânib2304 ru‘yet etmek muhıll-i şân olduğundan, ‘Ali Efendi mükâleme mahalline gidüp, İngiliz Murahhası ma‘rifeti ve Rûsiyye Murahhası'nın inzımâm-ı re’yiyle2305 musâlaha-i Devlet-i ‘aliyye'yi müzâkere ve ‘akd etmesi içün tarafına ruhsat-nâme îsâl ve bu mazmûnda zikr olunan elçilere takrîrler ile ifâde-i hâl kılınmışidi.
Françe'ye tahrîrât-ı mezkûre vusûl buldukda, Paris esâsının ‘adem-i tasdîkı Bonaparta'ya bâ‘is-i renciş olup, Fransa'da umûr-ı ecnebî ru‘yetine2306 nâzır olan Taleyran nâm Vekîl'den, Re‘îsülküttâb [Ü3 ] Efendi'ye vürûd eden cevâb-nâmede Fransalu, Devlet-i ‘aliyye ile musâlahaya râgıb ise dahi, âharın ta‘arruz u inzımâm ma‘rifetini istemeyüp, münferiden musâlahaya hâhiş-ker ve beher hâl Paris esâsı tasdîk olunmak muharrer olmağla, her çend Londra esâsı ilga [Ü4 ] ve Paris esâsı2307 ibka olunmak içün ihtimâm olunduysa dahi, İngiltere Elçisi izhâr-ı sûret-i imtinâ‘ vü ibâ ve esâsları kabûl olunmadığı sûretde devletlerine şeyn ü ‘âr lühûkuyla fesh-ı râbıta-i ittifâk lâzım geleceğini iddi‘â etmekle, merbût-ı tarafeyn olan rişte-i maslahatın ahad-ı tarafeyni inkıtâ‘ bulmak münâsib görülmeyüp, husûs-ı mezkûr birkaç def‘a erbâb-ı meşveret ile müzâkere ve Paris'e mahsûs bir Murahhas gönderilmek ve o tarafda İngiltere ve Rûsiyye murahhaslarını ırzâ ile şıkkaynın birine zafer bulup, Françelü ile şân-ı Devlet-i ‘aliyye'ye muvâfık musâlahayı ‘akd ü itmâm etmek tedbîri karâr-gîr olduğundan, Re‘îsülküttâb Âmedcisi Galib Efendi mükâlemelerde bulunup, bu makule mesâlihin cümlesine vukufu derkâr olduğundan, yedine ruhsat-nâme-i hümâyûn i‘tâ ve huzûr-ı Kayim-makamî'de gûş-i liyâkatine Murahhaslık kürkü iksâ ve kâffe-i levâzımâtı mîrî tarafından ru’yet ile işbu Zilka‘de evâsıtında^ me’mûr2308 olduğu tarafa isrâ olundu.
Efendi-yi mûmâ ileyh Âmedci Vekîli olup, Ordu-yi hümâyûn'un Âsitâne-i sa‘âdet'e duhûlünde vekâletden ‘azli ve bu hâl ile nüfûz u i‘tibârının zevâli müteyakkın olduğundan, asâlet, mûmâ ileyhe bâ-irâde-i seniyye [Ü3 ] tevcîh olunup, orduda asıl olan Mâhir Efendi Âsitâne'ye gelinceye2309 dek vekâlet etmek ve el-hâletü hâzihî bu tarafda Galib Efendi'nin vekîli olan Ahmed ‘Afif Efendi kemâ-kân Âsitâne'de vekâletde kalmak üzere nizâm verilüp, sûret-i irâde, Sadrıa‘zam ve Serdâr-ı ekrem hazretlerine ifâde olundu.
