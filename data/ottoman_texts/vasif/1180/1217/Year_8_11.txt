Hikmet
İnsân, muhâletat-ı ebnây-ı zemândan bi'l-külliyye müstagnî değil ise dahi, muktezây-ı temeddün ile lâzım gelan mu‘âşeret-i zarûriyyede hezr ve fuzûl-i kelâmdan ittika ile mâlâ-ya‘nîden dâmen-keş-i istignâ olmak her hâlde kendüye enfa‘ u evlâdır. Fikr-i sahîh ile mutâla‘a olunsa, agleb-i hâlde insâna ma‘siyet ve mazarrat-ı muhâletat, halk ile hâsıl ve zelk-ı lisân ve tuğyân-ı beyân, mü‘âlefet2338 ve istînâs-ı eşhâs-ı rezîleden mütevâsıl olur. Zîrâ dünyâya hırs u inhimâkı mûcib olan ahlâk-ı rediyye ve a‘mâl-ı habîseye hubb ü şegaf, nüfûs-ı [Ü3 ] mâyile ve tıbâ‘-ı sârika muktezayâtındandır. Ez-cümle gıybet ve mesâvî-yi nâsdan teharruz emr-i ‘asîr olmağla, sükût-ı müşâreketi müstelzim inkâr u mu‘âraza, buğz u nefreti müstevcib olur. İbrâhîm Edhem hazretlerine: “Niçün halk ile ihtılât etmezsiz?” demişler, —Benden dûn ile musâhabet etsem, cehliyle müte’ellim olurum. Mâ-fevkım ile muhâletat eylesem, bana izhâr-ı kibr ü nahvet eder. Akrânım ile âmîziş ü ülfet etsem, nâr-ı hasedi beni yakar. Felâ-cerem ‘uzleti ihtiyâr ile nefsimi varta-i lisândan tahlîs eyledim” demiş.
Zocanis Hakîm'den* samt ü sükûtunun sebebi su‘âl olunmuş: —Miyân-ı nâsda cehl ü belâdet ve ma‘kulâtdan tegabı ile mahsûsâta meyl ü rükûn-ı tabî‘at olup, kelâm-ı hikmet ise fi'l-asl nefsini devâ‘î-yi şehvâniyye ve ahlâk-ı zemîmeden red‘ u men‘a âlet olmağla, me‘lûf olduğumuz serâyir-i hikmetden o makuleler mütekeddir ve istimâ‘-ı kelâm-ı hakkdan mütezaccir olup, hevâlarına muvâfık olan sohbet dahi zemânımızda mesâvî-yi nâsı tekavvülden ve ‘avrât ve kusûr-ı beriyyeyi keşf ü izhârdan ‘ibâret ve bu makule sohbete tevaggul ise, kanûn-i hikmete münâfî ve dünyâ ve ‘ukbâda mazarratı hayr-ı hâfî olup, metâ‘-ı hikmete harîdâr ve tehzîb-i ahlâka heveskâr yâr ü vefâdâr bulmadığımızdan, samt ü sükût[u] ihtiyâr eyledim” demiş2339.
