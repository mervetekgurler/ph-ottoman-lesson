İcmâl-i şurût-ı mezbûre
Anadolu ve Karaman eyâletlerinde vâki‘ erbâb-ı tîmâr ve ze‘âmet gayr ez-mensûhât Levend Çiftliği ve Üsküdâr ocağlarına rabt olunduğuna binâ‘en, fîmâ-ba‘d âhar mahalle me’mûr kılınmayup, bilâ-veled mahlûlleri vuku‘ buldukça âhara tevcîh u ilhâk ve yâhûd kasrı yed murâd olundukda, Îrâd-ı Cedîd Defterdârı ve Mu‘allem Asker Nâzırı olan İbrâhîm Reşîd Efendi'den ba‘de'l-isti‘lâm muktezâsı icrâ olunmak ve müteka‘idlerin mahlûlü kemâ-fi'l-evvel
Îrâd-ı Cedîd Hazînesi'nden zabt olunup, Eşkinci zümresi fîmâ-ba‘d Müteferrika ve Çavuş ve eyâlât gediklerine rağbet ve yâhûd Humbaracı ve Lağımcı ocağlarına duhûl ü mütâbe‘at ve yâhûd ze‘âmet ve tîmârlarını Havâss-ı hümâyûn'a tashîh irâdesiyle ‘arz u istid‘âya mübâşeret ederler ise, mekâsıd-ı mezkûre merbûtıyyetlerine münâfî bir hâlet olduğundan, vechen mine'l-vücûh müsâ‘ade olunmamak ve mukaddemâ dâhil-i silk-i nizâm olan Müteferrika ve Çavuş ve Dîvân ve Defter-hâne kâtib ve şâgird gediklüleri ve müretteb şerhlüleri ve sabî kaydıyla mukayyed kâtib-zâdeler ve Enderûn-ı hümâyûn gediklüleri ve mahmî cerîdesinde mesbûtü'l-ism olanlar ve Humbaracı ve Lağımcı ocağlarından olanların haklarında cârî olan şurût-ı kadîme [V ] kemâ-kân mer‘î vü mu‘teber [Ü4 ] olup, fekat eyâlet gedikleri ref‘ ve nizâmdan evvel ne mikdâr Çavuş ve Kâtib ve Çeri Sürücüsü olarak eyâlet gediklüleri var ise, cümlesi sancaklarının bayrağı altında mevcûd bulunmak üzere Eşkinci kayd ve merbûtıyyet-i mezkûreye idhâl olunmak ve be-nevbet kaydıyla tîmâra mutasarrıf olanların hîn-i me‘mûriyyetlerinde2346 be-nevbet sûretiyle seferber olmaları berâtları şurûtundan ise dahi, kaydı mezkûr ilgâ ve ba‘de-ezîn sâyir eşkinciler gibi ocağlar askeriyle me‘mûr2347 oldukları mahalde isbât-ı vücûd ve hıdmetlerini îfâ etmek ve'l-hâsıl bi'l-cümle mahlûlât ve tevcîhâtlarına dâyir olan ahvâl der-kenâr ve Mu‘allem Askeri Nâzırı Efendi'ye havâle ile istikrâr-ı nizâmlarına sarf-ı iktidâr olunmak üzere iktizâ eden aklâma ve Eyâlet Nâzırı Efendi tarafına başka başka ‘ilm ü haber kâyimeleri verildi.
