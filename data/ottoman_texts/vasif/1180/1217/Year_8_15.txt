Gayet-i ahvâl-i Gürcü ‘Osmân Paşa
Müşârun ileyhin ‘an-asl dimâğında fesâd ve tab‘ında gılzat u ‘inâd olup, sû‘-i hareketi sebebi ile Devlet-i ‘aliyye'den emîn olmadığından, başına vâfir haşerât cem‘ ve ‘ulûfeleri behânesiyle yedlerinde me‘sûr [V ] ve taht-ı tesallutlarında zebûn u makhûr olduğunu kirâren ve mirâren tahrîr ve Anadolu'ya geçmek me‘mûriyyeti Devlet-i ‘aliyye tarafından vâfir meblağ irsâline menût idüğini tastîr etmiş idi. Tekâlîfine tehammül müte‘azzir olduğundan başka, farz-ı muhâl ile istid‘â eylediği meblağ-ı vâfir temâmen teslîm olunsa bile, ‘azîmetden ibâ ve Rumeli mansıbından gayri matlabı olmadığını îmâ eyleyüp, Rumeli'nin tathîri ecell-i metâlib-i devlet iken, o kadar evbâş ile tekrâr müşârun ileyhi teslît, o memleket-i hasâret-zedeyi bi'l-külliyye [Ü4 ] ifsâd u tahlît etmekden gayri bir fâyideyi müntic olmayup, izâle-i vücûdu cây-gîr-i zamîr ve Bosna Eyâleti, müşârun ileyhe ve Tırhala Sancağı, Vezîr Ebûbekir Paşa'ya tevcîh olunmak tedbîr ve başında olan Arnabud eşkıyâsını def' içün mikdâr-ı vâfî meblağ dahi gönderilüp, mütevassıt kapu ile mansıbı tarafına ‘azîmeti tenbîh ü tezkîr olunmuşidi. Sûret-i zâhirde emr-i 'âlîye imtisâl ve Bosna'ya Mütesellimlik buyuruldusu irsâl ve olduğu mahalden ikişer üçer sâ‘at ‘azîmet eyleyerek ve birer ikişer gün câddenin çep ü râstında meks ü ikâmet ederek yola doğrulduysa dahi, Bosna diyârı gibi cây-ı tengnâya duhûlden istinkâf ve Bosnalı dahi ‘acele eyleyüp, memlekete ‘adem-i idhâlini işrâb eder mahzar irsâliyle kuvve-i vehmiyyesini iz‘âf ve bu bevâ‘is ile Filibe Kazâsı'na varmış iken, yine Edirne tarafına insırâf üzere olduğu te‘ayyün edüp, fi'l-hâl Dergâh-ı ‘âlî kapucu-başılarından Sa‘îd Ağa ibkâ emriyle tarafına tesyîr ve mûmâ ileyh o tarafa vardıkda, hareketde taksîrini hiss ile bir takrîb yedinden [V ] tahlîs-ı girîbân ve Âsitâne'ye gelüp, ahvâlini zikr ü beyân eyledikde, tekrâr nush u pendi şâmil tarafına mekâtîb irsâl ve bu hareket-i nâ-be-câdan2348 garazı ne idüği tefahhus u su‘âl olunmuşidi. Arnabudlar şehriyyelerini talebde ısrâr ve eşkıyâ, istîfâ-yı matlûb etmedikçe2349 sebîlini tahliye etmeyeceklerini iş‘âr eyleyüp, sû‘-i niyyet ve fesâd-ı taviyyeti zâhire çıkdığından, Bâb-ı ‘âlî'de ve huzûr-ı hümâyûnda ba‘zı havâss ile müşâvere ve bu keyfiyyet müzâkere olunup, tûğ ve sancağı ref‘ ve Vezâret kaydı terkin ve muhâlefet eylediği takdîrde hakkında izhâr-ı [Ü4 ] kuvve-i kâhire kılınmak karâr-gîr-i erbâb-ı re‘y-i2350 rezîn olup, bu mazmûnda sâdır olan emr-i ‘âlî za‘îm mübâşereti ile tarafına gönderildikde, emr-i ‘âlîye itâ‘atini tezkâr etdiyse dahi, başında olan erâzil ü eşhâs ne mahalle gider ise, mecmû‘ birden gitmek üzere hılf u yemîn ve şehriyyelerini taleb ü ahz içün İstanbul'a doğru kendüyi cebren götürmek kasdında olduklarını telmîh ile mecbûriyyetini tebyîn eyleyüp, sühûletle bu gâyilenin indifâ‘ında evliyây-ı umûra ye‘s gelüp, etrâf u eknâfa neşr-i fermân ve merkumun ve hevâdârlarının vücûb-ı izâleleri ifâde vü beyân olunduğundan gayri, Edirne'de mukim Tepedelenli2351-zâde Muhtâr Paşa, Bergos'a ta‘yîn ve eşkıyây-ı mezkûre ile dağlunun nihânî ittifâkları ve birbirinden ‘adem-i emniyyet ile imtinâ‘-ı ictimâ‘ları mahsûs ise dahi, dağlu ahad-i tarafeynden kesb-i emniyyet ile fürce bulmak ve Tekfûrdağı kolundan şaşkınlık vermek ihtimâli hâtıra güzâr eylediğinden, İznikmid Mutasarrıfı Vezîr ‘Osmân Paşa o havâlî askeriyle Çorlu tarafına gönderilüp, Levend Çiftliği'nde ve Üsküdâr'da olan mu‘allem asker dahi Silivri'ye doğru ihrâc [V ] u tesyîr olunmuşlar idi. Eşkıyâ, Vize ve Serây ve o havâlîde vâki‘ kurâya münteşir ve ‘Osmân Paşa Pınar-hisâr'da müstekarr olduğu haberleri mütehakkak olduğundan, tekrâr huzûr-ı hümâyûnda meşveret olunup, ta‘yîn olunan asâkiri idâreye bir Vezîr-i kaviyyü'l-iktidârın vücûb-i me‘mûriyyeti zebân-güzâr-ı erbâb-ı ‘akd ü hall olduğundan, hâlâ Deryâ Kapudanı Vezîr Hüseyin Paşa gayile-i mezkûrenin indifâ‘ına ta‘yîn ve etrâf u eknâfdan celb olunan askerden başka beş orta yeniçeri ve mikdâr-ı vâfî Topçu ve ‘Arabacı ve Humbaracı ile [Ü4 ] bir kadem akdem hareketi taraf-ı Cihân-dârî'den tenbîh ü telkin olunmuşidi. ‘Osmân Paşa'nın mukaddemâ Kapudan Paşa hazretlerine vürûd eden mektûbuna cevâb olmak ve zımnen ihtilâs-ı vakt etmek mekasıdıyla müşârun ileyh hazretleri silahdârlarını o tarafa irsâl ve ‘isyânın sû‘-i ‘âkıbetini ve bu tavrın nedâmetini tafsîl ü icmâl edüp, başında olan cem‘iyyetini tefrîk ve iclâ olunduğu mahalle ‘azîmetini tergib ü teşvîk ve emr-i Pâdişâhî yerini buldukda, bir mansıb ile Rütbe-i Vezâret'i tahkik olunacağı husûsunu tahrîr u tenmîk etmişidi. Cevâb-nâmesinde tarafından zuhûr eden evzâ‘-ı nâ-hemvâr, mecbûriyyetle zuhûr etdiğini iş‘âr ve zimâm-ı ihtiyârı yedinde olsa emr-i Pâdişâhî'ye gerden-dâde-i tav‘ u inkıyâd olacağını mukaddimât-ı müzahrafe ile temhîd ve sûret-i hakda izhâr-ı temelluk u tefnîd eylediğinden gayri, Arnabud tâyifesi dahi: “Medâr-ı me‘âşımız askerîliğe münhasır ve şehriyyeye nâyil olmadığımız sûretde ahvâlimiz mütekeddir olacağından başka, Devlet-i ebed-müddet'in her zemân hıdmetine lüzûmumuz zâhir olup, deryây-ı ihsân-ı Şâhâne'den bir katre ‘add etdiğimiz şey’-i nâçîz hakkımızda dirîğ olunmamak [V ] niyâz olunur” deyü birkaç defa mahzarları geldiğine binâ‘en, sefk-i dimâ ve me‘yûsiyyetleri2352 hengâmında muhayyel olan zarar-ı fukarâ gavâyili ber-taraf olmak hulyâsıyla bir mikdâr şey‘2353 ile ırzâ ve ‘Osmân Paşa'nın dahi cürmü ‘afv olunup, taleb-kâr olduğu Silistre Eyâleti tarafına i‘tâ olunmasını ba‘zıları pesendîde ve âharları müşârun ileyhin sû‘-i hareketine mücâzât ve hakkında ibrâz-ı lâzime-i siyâset, mütehattim-i zimmet-i devlet olduğunu îmâ ve ictimâ‘ eden asâkir ile üzerine varup, cem‘iyyetlerini ifnâ ve def‘-i gayile-i sirâyetle kuvve-i kahire-i Saltanat'ı icrâ etmek evlâ olduğunu inbâ edüp, [Ü4 ] mîzân-ı efkâr-ı erbâb-ı elbâbda şıkk-ı evvel sencîde ve “Lâ-tetemenev likâ’e'l-‘adüvv”* me’âli ber-güzîde kılınup, ‘atıyye nâmıyla üç2354 bin kîse Arnabud tâyifesine ihsân ve Silistre Eyâleti dahi ibkay-ı Vezâret'iyle müşârun ileyhe tevcîh olunup, tahfîf-i dâyire ve vüzerây-ı sâyire gibi mansıbına revân olmak fermân ve bu hâlet-i müdhişe bilâ-muhârebe vü nizâ‘ sûret-i mezkûre ile karîn-i indifâ‘ oldu.
