Murûr-i gürûh-ı eşkıyâ be-Eflâk ve firâr-ı Voyvoda-i memleket-i | me zbûre
Tefâsîl-i ahvâli tesvîd-i çehre-i evrâk ve havâdis-i mekrûhesi imlây-ı sahâyif-i âfâk eden Pâsbân-oğlu'nun bir müddetden berü tazyîk u iz‘âcına bâ‘is olacak efâ‘îl-i kahriyyede tüvânî vü fütûr ber-taraf olarak, [Ü4 ] eyâdî-yi batş u kuvveti menzilinde olan eşhâsın ekserîsi dâyire-i itâ‘ate celb ve bâ-husûs Vidin Kal‘ası'nda olan ba‘zı müteneffislerin istimâlesiyle râhat u emniyyeti bi'l-külliyye selb olunup, istihlâs-ı nefs-i habîset dâ‘iyesiyle gâh cihet-i firârı cüst-cû ve gâh bî-gâne vü âşinâ taraflarından istişfâ‘a temessük ile izhâr-ı tekâ-pû edüp, birkaç2356 bin âdemden ‘ibâret cem‘iyyet ile bir Vezîr, Vidin mukâbilinde rû-nümâ olduğu hâlde firâr u demâr şıklarından birini ihtiyâr etmek sûretleri ezhân-ı erbâb-ı itkânda mürtesem ü nümâyân iken, ber-muktezây-ı surûf-ı rûzgâr Gürcü ‘Osmân Paşa gâyilesi ve Hakkı Paşa haşerâtının def‘i maslahatı ile Devlet-i ‘aliyye'nin iştigâli ve bâ-husûs Rumeli tevcîh olunan Tepedelenli2357 Vezîr ‘Ali Paşa'nın üç2355 mâhdan berü yerinden ‘adem-i hareketi, tasavvur olunan hey‘et-i ictimâ‘iyyenin husûlüne hâciz olduğundan fazla, esbâb-ı mezkûre bâgî-yi mezbûra medâr-ı kuvvet ve bâ‘is-i teneffüs ü miknet olup, dağlı eşkıyâsından Manav ve Köstenceli takımını isticlâb ve Eflâk'a imrâr ve garet [V ] husûslarını işrâb etmişidi.
Eşkıyây-ı mezkûrenin ‘an-asl ‘utüvv ü fesâd ve ızrâr-ı ‘ibâd menhec ü mu‘tâdları olduğundan, fi'l-hâl sür‘at-i icâbetle Eflâk tarafına güzâr eylediklerini muhâfazaya me’mûr Aydın Paşa ve Ibrâ’îl Nâzırı istihbâr ile sedd-i râh-ı garet ve ceng ü sitîze mübâşeret ve birkaç yüz küştenîyi ifnâ ve hakk-ı nân u nemeki icrâ ve bu mukabele-i ‘anîfeden ‘usât-ı mezkûre cibâl-i şâhikada karâr ü tesettür ve def‘-i sâyil ve belki cihât-ı necâtı tefekkürde iken, Eflâk Voyvodası olan Mihal ‘an-asl müflis ve ressü'l-hâl ve bin kîse [Ü4 ] kadar deyn altında kalmış bir gebr-i dâll olup, hıyâneti mücerreb olan büyük oğlunun sevk u delâletiyle Eflâk'a duhûllerinden berü cem‘-i mâl zımnında nasb-ı şebeke-i ihtiyâl ve sunûf-ı askerînin şehriyyelerini edâda mümâtale ile cism-i iktidârlarına îrâs-ı za‘f ü hüzâl ve tedârük etdiği emvâl ile bir tarafa firâr kasdını nükave-i hayâl-i bâl etmişidi. Rum tâyifesinden memleketi muhâfaza içün sûret-i zâhirde tedârük etdiği bin kadar eşhâs ile Bükreş pîşgâhında kıyâm ve suver-i zihniyyesine2358 nizâm verdiği hengâm, eşkıyânın Eflâk'a duhûlünü işidüp, haşerât-ı mezkûreye ıtlâk-ı zimâm ve Bükreş mütemevvillerini nehb ü garet etdirdikden sonra, tahlîs-ı cân kaydında olmalarını ifhâm ve Nemçe hudûduna doğru cem‘ etdiği emvâl ile sür‘at ü şitâb ve Bükreş halkının zî-kudretleri dahi bi'z-zarûre terk-i vatan keyfiyyetini irtikâb etdiklerini Tuna havâlîsinde bulunan me‘mûrlar ifâde ve Vezîr Ağa Hasan Paşa'ya def‘-i ihtilâl u şûr zımnında karşuya murûr içün ‘arz u mahzar firistâde eyledikleri [V ] ân, müşârun ileyh ve Tirsinikli-zâde, Eflâk tarafına güzâr ve def‘-i eşkıyâ esbâbına teşebbüs ile nizâm-ı memlekete ibtidâr etdikleri istihbâr olunduğu hâlde, firârî-yi mesfûrun nâ-gâh Âsitâne'de bırakdığı oğluna bir şukkası gelüp, Nemçe hudûduna firâr etdiğini ve bundan sonra Moskov diyârına gideceğini beyân ile evlâd u ‘iyâlini alup, Moskov Elçisi'nin konağına gitmesini tenbîh ü tahrîr etmekle, mesfûr iddi‘â etdiği sadâkat hasebiyle babasının şukkasını Bâb-ı ‘âlî'ye getürüp, sûret-i mezkûrenin ‘adem-i kabûlünü  iş‘âr u tasrîh ve her hâlde emr ü irâde-i devlete gerden-dâde-i tav‘ u inkıyâd olduğunu sûret-i meskenetde telmîh etmişidi. Husûs-ı mezkûr evliyây-ı umûr miyânında müzâkere olunup, ba‘zıları Mihal'in mücerreb olan istikametine nazaran firârı kemâl-i havfından neş‘et eylediğini takrîr ve ba‘zıları sûret-i necât Boğdan'a yâhûd Yergöğü'ye tehassun ile mümkin olduğunu delîl ittihâzıyla firârını mahzâ hıyânet ü ihânete haml edüp, ‘âlâ-kile't-takdîreyn ihtilâl-i mezkûrun indifâ‘ına bakılmak ve tîz elden Eflâk'a bir Voyvoda gönderilmek lüzûmu karâr-gîr olup, Deli Kostantin ra‘iyyet-perver bir şahıs olduğu tezkâr ve Voyvodalığ'a ihtiyâr olunduysa dahi, za‘f-ı hâli sebebi ile tâyife-i askerînin müctema‘ olan şehriyyelerini edâ edemeyüp, her cihetle ‘usrete dûçâr olacağı muhakkak u âşikâr olmağla, Boğdan Voyvodası tarafından yüz bin guruş i‘âne olunmak kapu kethudâlarına ibâne olundukda, kesret-i düyûn ve mürettebâtdan bahs ile edâya kudret-yâb olamayacağlarını beyân ve Eflâk Voyvodalığı, nizâm-ı memleket husûlüne dek Boğdan Voyvodası tarafına ilhâkan [V ] ihsân olunur ise, def‘-i ihtilâl ve idâre-i zehâyir-i askerîye berçîde-dâmen-i ihtimâm olacağlarını der-meyân etmeleriyle, keyfiyyet hâk-i ‘atebe-i Mülûkâne'ye ‘arz u işâret olunup, ol vechile tanzîmine müsâ‘ade-i hümâyûn rû-nümûn olmağla, memleket-i mezbûre ilhâkan mesfûra tevcîh ve Kapu Kethudâsı'na ilbâs-ı hil‘at olunup, firârî-yi mesfûrun te‘mîn2359 ü isticlâbı husûsu, o taraflarda bulunan me‘mûrlara ve bâ-husûs Boğdan Voyvodası'na mü‘ekkeden tahrîr olunduğundan gayri, Eflâk derûnunda olan bugatın kahr u tedmîr ve istîsâl [Ü4 ] ü tenkîlleriyle memleket-i Pâdişâhî'yi tathîr etmeleriyçün müşârun ileyhimâya ve Tirsinikli-zâde'ye ve sâyirlere müte‘addid evâmir-i celîle tahrîr ü tesyîr olunmuşidi. Me‘mûrân-ı devlet, teşmîr-i dâmen-i gayret ve eşkıyâyı hasr u tazyîk ile üftâde-i hâviye-i mezellet eyleyüp, encâm-ı kâr melâz ittihâz eyledikleri mahalden ihrâc ve kulleye dek ta‘kîb olunup, karâr u mukavemete mecâlleri olmadığından, ahmâl ü eskal ve ühbe-i ceng ü cidâllerin berü yakada terk ile hâsir ü hâyib Tuna'yı geçüp, Vidin'e doğru zâhib oldukları haberi vâsıl ve cümleye inbisât hâsıl oldu.
