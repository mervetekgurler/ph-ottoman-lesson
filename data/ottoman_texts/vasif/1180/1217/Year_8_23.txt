Kudûm-i hazret-i Sadâret-penâhî be-Âsitâne-i sa‘âdet
Sadr-ı me‘âlî-semîr hazretlerinin Halebü'ş-şehbâ'ya şeref-endâz-ı iclâl oldukları, mukaddemâ nigâşte-i sahîfe-i tahrîr kılınmışidi. O havâlînin dahi lâzım gelan nizâmı ahsen vechile tensîk ve şevârid-i umûru mehmâ-emken mûcibât-ı [V ] vakt ü hâle tatbîk olunup, Ka‘betü'l-ikbâl-i ashâb-ı hâcât u âmâl olan Dergâh-ı Pâdişâh-ı Sürûşî-hısâl'a rû-mâl içün Haleb'den fekk-i tınâb-ı ikamet ü ârâm ve hılâl-i râhda istimâ‘-ı de‘âvî ve icrây-ı ahkâm ve îfây-ı lâzime-i nakz u ibrâm eyleyerek, “Maldepe” nâm merhaleye bi'l-yümni ve's-sa‘âde pâ-nihâde oldukları, sâmi‘a-res-i Şehriyâr-ı ‘adâlet-‘âde olmağla, mu‘tâd üzere ‘avdetlerine Silahdâr Ağa ta‘yîn olunup, mahall-i mezbûrda mülâkat ve resm-i da‘vet edâ ve taraf-ı Âsafâne'den lâzime-i ikrâm u ihtirâm [Ü4 ] fevka'l-merâm mü‘eddâ vü mür‘â ve haber-i sem‘ ü tâ‘at ile Ağa-yı müşârun ileyh ‘avdet etmişidi. Şehr-i Rebî‘ulâhır'ın üçüncü İsneyn günü' Maldepe'den harekete te’ehhüb ve Haydar-paşa'da taraf-ı vâzıhu'ş-şeref-i Cihân-dârî'den lutfen ve keremen tertîb olunan yemeklik mahalline tekarrüb buyurduklarında, semâhatlü Şeyhülislâm Efendi hazretleri otağdan yirmi hatve ilerüde râkiben istikbâl ve pîrâmen-i otağda kezâlik râkiben saff-beste-i selâm olan Nakîbüleşrâf ve Anadolu Kadı‘askeri ve İstanbul Kadısı ve ricâl-i devlet ve Ocağlu ve kapucu-başılar resm-i terhîb ü te’ehhülü icrâ ile kadd-hamîde-i ibtihâl oldular. Sadrıa‘zam ve bedr-i efham hazretleri Otak-ı süreyyâ-nitâk'a nüzûl buyurduklarında, erbâb-ı alay vâhiden-ba‘de-vâhidin ‘alâ-ihtilâfi merâtibihim dâmen-bûs-ı Âsafâne'leriyle müstes‘id ve çadırlarına râci‘ u ‘âyid oldukları hengâm, Hân-ı vesî‘ü'-nevâl-i Hâkânî'den otuz süfre ve her süfresi dörder beşer tabladan ‘ibâret et‘ime-i şehiyye ve nefâyis-i hûrdenî, zikr olunan zevâtın hıyâmına taksîm ve ma‘iyyetlerinde olan hâcegân ve sâyir hademe-i devlet ile tenâvül [V ] ve du‘ây-ı Şâhâne'yi güzârende-i zebân-ı ta‘zîm eylediklerinden fazla, hademe ve sâyir ma‘iyyet-i Âsafî ile vârid olan tavâyif-i askerîye mahall-be-mahall medd-i simât-ı ni‘am ve it‘âm-ı ehass u e‘amm kılındı.
Maslahat-ı ta‘âm hıtâm buldukdan sonra alay tertîb olunup, çavuşân ve zu‘amâ ve ümenâya dek hâcegân-ı Dîvân-ı bülend-erkân ve Dergâh-ı ‘âlî kapucu-başıları ve Sipâh ve Silahdâr ağaları ve Menâsıb-ı Sitte ricâli ve İstanbul Kadısı ve Sadr-ı Anadolu ve Nakîbüleşrâf ve bunların ‘akıbinde Kapudan Paşa [Ü4 ] ve Kâyim-makâm Paşa hazerâtı müretteben pîşgâh-ı Sadr-ı Âsaf-câh'da yürüyerek, misli nâ-yâb alay ile iskeleye karîb gelindikde, Sadr-ı müşârun ileyh hazretleri salât-ı zuhru edâ ve cenâb-ı Fetvâ-penâhi'yle sandala süvâr ve müşârun ileyhimâ hazerâtı kafâdâr olarak Beşiktâş'da hâk-i ‘atebe-i Şehinşâhî'ye çehre-sâ oldular.
Emr-i ku‘ûd ile teşerrüf ve te’eddüben1 tevakkuf olunduysa dahi, tekerrür-i2 emr-i hümâyûn imtisâli îcâb ve kemâl-i teveccüh ve iltifât-ı Şâhâne, müşârun ileyh hazretlerini ihâta vü istî‘âb eylediğinden gayri, mukaddemâ ihzâr olunan hançer hakk-ı Âsafâne'lerinde istiklâl olunup, miyân-bend-i Mülûkâne ile kesb-i zîb ü behâ eden hançer-i girân-kıymet ile kadr ü i‘tibârları vâsıl-ı mihr-i cihân-ârâ kılındığı sâ‘at semmûr kürk der-ber ve elmâs ile ârâste sorguc der-ser kılınup, müşârun ileyh hazretleri girye vü zârî ile bu kadar nevâziş ve lihâza-i kâm-kârîye şâyân olmadığını îrâd ve: —Güzel hıdmet etdin ve Kapudan Paşa dahi güzel hıdmet eyledi” kelâm-ı dürrü'n-nizâmıyla tenşît ü is‘âd olunup, fi'l-hâl zemîn-bûs-ı zarâ‘at ve Serây-ı Âsâfâne'lerine ‘avdet ve cenâb-ı Fetvâ-penâhi'yle ‘Arz Odası'nda celse-i halîfeden [V ] sonra resm-i ‘âdî îfâ ve seng-i rikâba dek teşyî‘ ‘akabinde Kapudan Paşa ve Kayim-makâm Paşa hazerâtına kürkler iksâ ve Dîvân yerine inüp, ‘umûm hil‘atleriyle erbâb-ı menâsıbı tatyîb ü tekrîm ve ba‘dehû ‘âdet olunduğu vech üzere hey‘et-i mütenekkire ile çıkup, kıyem ü es‘âr ve evzân u mikdâr umûrunu dahi takvîm ‘akabinde Serây-ı Âsafâne'lerine ‘inân-rîz-i ric‘at ve zânû-zede-i visâde-i râhat oldular.
