‘Afv-ı Pâsbân-zâde2371
Mukaddemâ zikr ü beyân olunduğu vech üzere müşârun ileyh ecânib ü ekârib vâsıtalarıyla dâmen-i ‘afv u safh-ı Şâhâne'ye dest-zen-i ibtihâl ve etrâfa teslît eylediği haşerâtı celb ile ser-fürû-bürde-i meskenet ü istizlâl olmuşidi. Sadr-ı vâlâ-cenâb Âsitâne-i sa‘âdet'e pâ-nihâde-i iyâb olduklarında, mâdde-i ‘afv âhar tarafdan istid‘â ile müsâ‘adeye ıztırâr mess etmekden ise bedâhet, taraf-ı bahirü'ş-şereflerinden recâ ve Vezâret'i ibkâ müstahsen ü evlâ görülmekle, binâ‘en-‘alâ-zâlik keyfiyyet-i mezbûre Rikâb-ı kamer-tâb-ı Husrevâne'ye mukaddimât-ı rikkat-engîz ile ‘arz u beyân ve iltizâm-ı muktezayât-ı eyyâm ile müsâ‘ade-i Hâkân-ı zemân nümâyân ve işbu Rebî‘ulâhır evâsıtında^ ba‘zı şurût ile câme-i Vezâret'i tecdîd ve Vidin muhâfazası kemâ-kân ‘uhdesine ihâle olunup, ba‘de-ezîn rızây-ı devlete muhâlif vaz‘ u hareketden dâmen-çîn-i ferâğ2372 olması tenbîh-nâme-i Âsafî ile te‘kîd olundu.
