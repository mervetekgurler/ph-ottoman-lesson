Vak‘a-i Kerbelâ
Geçen sene Vehhâbîler'den ticâret kasdıyla İmâm ‘Ali radıyallâhu ‘anh hazretlerinin kasabasına vürûd [Ü4 ] edenlerden biri Âsitân-ı murtazâ'ya pâpûş ile duhûl kasdıyla terki edeb ve ehâlîden ba‘zıları bu vaz‘ı istihfâf ma‘nâsına haml ile izhâr-ı gayz u gazab eyleyüp, şahs-ı mezkûr kelâm-ı ma‘kul ile men‘ ü tahzîr ve ol dahi şetm ü ta‘zîr ve giderek miyânelerinde âteş-i fitne ‘alev-gîr olup, Vehhâbîler'in ekserîsi istîsâl ü ifnâ ve emvâl ü eşyâları nehb ü yağmâ kılındığını, Vehhâbîler Dir‘iyye'ye gelüp, sergerdeleri olan İbn-i Su‘ûd'a inhâ ve istigâse ve ahz-ı sâra iğrâ etmişler idi. Merkum vukû‘ bulan ahvâli Bağdâd Vâlîsi Vezîr Süleymân Paşa'ya ifâde ve maktûllerin kısâs ve yâhûd diyetleriyle vârisleri ırzâ olunup, nehb1 olunan mâlları dahi istirdâd olunduğu takdîrde, Lahsâ Sahrâsı'nda vâki‘ olan musâlahaya kemâ-kân ri‘âyet eyleyeceğini ve ihmâl ü igmâz ve ihkâk-ı hakdan i‘râz olunmak lâzım gelürse, kendü dahi kutr-ı ‘Irâk'a îrâs-ı hasâret edeceğini mübeyyin mektûb ile bir âdemini Bağdâd'a firistâde etmişidi. Zikr olunan fesâd u şûr, A‘câm tarafından zuhûr edüp, taleb-i kısâs ve diyet ve istirdâd-ı emvâle mübâderet, İran halkını tekdîr ve bir gâyile-i hâyile ihdâs eyleceğini Vezîr-i müşârun ileyh semîr-i zamîr edüp, le‘alle ve ‘asâ ile imrâr-ı subh u mesâ eylediğini Ser-vehhâbiyân tefattun ve ‘Âne ve Hadîse taraflarını gâret ve Şâm tüccârına hayli hasâret ile izhâr-ı mu‘âdât u tezâgun eylediğinden başka, ‘Acemler'in mâtem gicesine [V ] müterassıd olup, İmâm ‘Ali Kasabası müsevver ve ehâlîsine îrâs-ı zarar gayr-i mütesavver olduğunu bilerek, İmâm Hüseyin hazretlerinin kasabasına dâhil ve leyle-i mezkûrede ehâlî-yi kasaba me‘lûf [Ü4 ] oldukları meşgale-i mâtem ile bî-tâb ve cümlesi der-hâb olup, Vehhâbîler istedikleri gibi katl ü fetke ikdâm ve kati çok kimseleri i‘dâm ve zu‘m-ı fâsidleri üzere emvâl ü eşyâların tenfîl ve Meşhed-i İmâm Hüseyin'de mu‘allak olan sîm ü zer kanâdîli ve sâyir tuhaf ve yâdigâr-ı kavm-i A‘câm'ı ahz u teşyîl ve kubbe-i mu‘attaranın bir tarafını hedm ü tenzîl ile âyîn-i Karâmita'yı2386 tekmîl eylediler.
1 nehb Ü4, V : nehîb A
Üç sâ‘at kadar bu hâl müstemirr olup, ızrâr u ifnâ ve ahz u yağmâya yer kalmadığı tehakkuk etdikden sonra, Dir‘iyye'ye ‘avdet eylediklerini birkaç sâ‘at mesâfede vâki‘ Bağdâd askeri ve şiddet-i hubb-i Âl-i ‘Abâ ile şöhret-nümâ olan Benî Şemmer ve Hazâ‘il'den ba‘zı fityân istimâ‘ ile girîbân-ı çâk-ı dâd u figân ve verâlarına düşüp, bir fırkasını pâ-mâl-i senâbikü'l-hayl-i mazarrat u ziyân eyledikleri, ba‘zı mevsûku'l-kelim kimselerden istihbâr olunduğundan başka, Bağdâd Vâlîsi dahi bu tafsîle karîb ifâde-i hâl ve İrâniyân lâ-mahâle ahz u intikâm dâ‘iyesine düşeceklerini mübeyyin tahrîrât irsâl eyledi.
