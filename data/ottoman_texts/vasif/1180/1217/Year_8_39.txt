Vürûd-ı haber-i fevt-i Vezîr Zühdî Paşa
Bundan akdem Eyâlet-i Sivas tevcîh olunan Zühdî Paşa'ya haber-i mansıb varmazdan mukaddem esâs-ı zindegânîsi mütezelzil ü muztarib ve mâhiyyet-i hayâtı mevte münkalib olup, münhall olan Sivas Eyâleti, Karaman Vâlîsi Vezir [Ü4  - V ] ‘Alâ’eddîn Paşa'ya ve Karaman Eyâleti, îznikmid Sancağı Mutasarrıfı Melek Ahmed Paşa-zâde Vezîr ‘Osmân Paşa'ya ve îznikmid Sancağı, Mîr-i mîrân'dan Tâhir Paşa'ya tevcîh ü ‘inâyet ve her biri neyl-i matlab u bagyet ile memnûn-ı lutf ü mekremet kılındı.
Müteveffây-ı müşârun ileyh Mîrâhûr-ı Evvel iken hücûm-ı ıztırâb u nâ-tüvânî ile tâlib-i Vezâret olup, bir zemân Karaman Eyâleti'nde teskîn-i evâm-ı merâm ve ba‘dehû Diyârbekir Eyâleti'ne ‘atf-ı zimâm edüp, vehâmet-i hevâ ve kurb-i ecel, kat‘-ı merâyir-i emel eyleyüp, nâ-kâm u nâ-murâd işbu Cumâdelûlâ evâsıtında^ ‘azm-i serâbistân-ı me‘âd eyledi. Siniyy-i ‘ömrü ‘akd-i hamsine mevsûl olduğu hâline vâkıf olanlardan menkuldür. Müşârun ileyh ümmî-yi ‘âmî iken, meclise münâsib söz bulmakda ve darb-ı nutk ile mu‘ârızını ilzâm etmekde nazîri nâ-yâb idi. Mîrâhûr-ı Evvel iken Kapucular Kethudâsı bulunan Şemseddîn Beyefendi'nin şiddet-i ittisâlini bilüp, mîr-i mûmâ ileyhden müsteş‘ir ve mansıbına tâlib olduğunu dâyimâ mütefekkir olup, Ramazân'da ‘uzamây-ı devletden birinin iftârına varup, sâhib-i hâne yakısını değiştirmek şuglünde iken odaya girüp: —Beyefendi senin dahi yakın var mıdır2396?” dedikde: “Bendenizde pehlevân yakısı vardır”; —Yakın nerededir?” dedikde: “Arkamda” dediği beyne'z-zurafâ telmîh-i melîh kabîlinden ‘add olunmuşidi.
Eyyâm-ı ‘ömr vâsıl olup hadd-i gayete
Hayfâ heves kesilmedi mahbûb u bâdeden
mefhûmunu baz‘an yâd ve hevây-ı cân-fersây-ı mey ü mahbûbdan âh u feryâd eyler idi; tecâvezallâhu ‘an sevvi'âtihî.
