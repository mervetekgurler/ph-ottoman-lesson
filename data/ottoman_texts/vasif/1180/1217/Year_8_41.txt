‘Azl-i Ağa-yı Yeniçeriyân
Bir zemândan berü Yeniçeri Ağası olan Ahmed Ağa'nın vücûdunda ‘illet ve fi‘linde rehâvet ile kemâ hüve'l-me‘mûl2398 edây-ı hıdmet edemeyüp, Cumâdelûlâ'nın on dokuzuncu Cum‘a günü' ‘azl ve birkaç gün zarfında Ocak ve sâyir nâs ile olan dâd ü sitedi kat‘ u vasl olunup, Burusa'da ikameti fermân ve Segbân-başı es-Seyyid Halîl Ağa, Yeniçeri Ağalığı'yla ferhân kılınup, Segbân-başılık, bi'l-fi‘l Kul Kethudâsı olan ‘Osmân Ağa'ya ve anın yeri Zağarcı-başı Üsküdârî İbrâhîm Ağa'ya ve anın yeri Seksoncu-başı olan ‘Ali Ağa'ya ve Seksonculuk, Turnacı-başı ‘Ömer Ağa'ya ve anın yeri Bâb-ı ‘âlî'de Muhzır bulunan ‘Osmân Ağa'ya ve yirmi dört bölüğün Çorbacısı Hacı Süleymân Ağa, üç âdeme tekaddüm ile Muhzır nasb olunup, silsileleri bu vechile tertîb ve her biri kesb-i merâtib ve tecdîd-i menâsıb ile sâye-i hemâ-vâye-i Şâhâne'de memnûn-ı hazz u nasîb kılındı.
Ağa-yı cedîdin Ordu-yi hümâyûn Mısr-ı Kahire'de iken Segbân-başılığ'ı Cum‘a gününe ve bu def‘a Ağalığ'ı yevm-i mezkûra tesâdüf etmesi, hakkında hayret-fâline sebeb olmuşdur.
