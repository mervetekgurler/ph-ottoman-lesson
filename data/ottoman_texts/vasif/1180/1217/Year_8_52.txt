Vak‘a-i Cezâyir
Fransızlar mukaddemâ nakz-ı ‘ahd ve Mısır'ı istîlâ ile etrâf u eknâfa şerâre-pâş-ı ihtilâl ü telâş oldukları, Cezâyir-i Garb Ocağları dahi istîhâş edüp, mesfûrlar teksîr-i husamâdan ihtirâz ile ocağlara müdârâ ve miyânelerinde hafî bir nev‘ mu‘âhede sebkat etdiği, kar‘-ı sem‘-i erbâb-ı ârâ edüp, zâhirde bî-taraflık semt-i selâmetini ihtiyâr ve encâm-ı kâra medd-i rişte-i intizâr etmişler idi. Cünûd-ı Garbiyye'nin bu hareketleri, metbû‘iyyet-i devlet lâzimesine mugayir ve cihet-i vahdet-i îslâmiyye muktezayâtına muhâlif olduğundan, inzâr u tehdîd ile rakdet-i gafletden ikaz ve şahmetü'l-üzn-i gayretleri mâlîde-i benân-ı itti‘âz kılınup, âteş-i hamiyyetleri feverân ve cânib-dârî-yi2413 devlet ile muhârebeyi i‘lân ve kavm-i mesfûr dahi etrâf ile olan meşguliyyetleri sebebi ile Cezâyirlü'nün evzâ‘ından igmâz etmişler idi.
Devlet-i ‘aliyye ile musâlaha in‘ikadında Françelü'nün ocağlar hakkında ızmâr ve vaktine ta‘lîk eyledikleri gayz u igbirâr hârice çıkup, dört mâdde îrâdıyla Cezâyirlü'yü terhîb ü tahdîş ve metâlib-i fâsideleri sûret bulmadığı hâlde, isâre-i gubâr-ı ıztırâb u teşvîş edecekleri mukaddimâtını derpîş etmişler idi. Îrâd etdikleri mevâdd, Vehrân sâhilinde kazâ-zede olan Françe sefînesinden reh-yâb-ı halâs olan yüz elli [Ü4  - V ] nefer mellâh Cezâyir'e tâbi‘ ‘Urbân yedinde me‘sûr olup, bu âna dek sebîlleri tahliye olunmadığından, megas-ı mercân olan mahalden memnû‘iyyetleriyle bayrağlarına i‘tibâr u rağbet olunmayup, cihet-i ma‘lûme ile matlûbları olan iki yüz bin guruşun mümâtalesinden ‘ibâret olup, bu husûsa dâyir tarafeyn miyânında hudûs eden kıl ü kal giderek sebeb-i mübâgaza vü infi‘âl2414 olup, Fransızlar mütâlebede ısrâr ve Cezâyirlü dahi metânet izhâr ve ‘alâ-rivâyetin Cezâyirde mukım Fransızlar'ı ve metbû‘iyyet iddi‘âsında olanlarını ihrâc ile müterassıd-ı ceng ü peykâr oldukları, cumhûru igzâb ve mübtelây-ı dü-şâha-i inkılâb eylediğinden, Françe'de Umûr-ı Ecnebiyye Müdîri olan Talleyran tarafından şikâyeti mutazammın bir kıt‘a takrîr ve o tarafda

◊ 2 Receb 1217 = 29 Ekim 1802 Cuma.
mukim olan Âmedî Efendi tarafına verilüp, ol dahi takrîr-i mezkûru bu tarafa tesyîr etmişidi. Zikr olunan tahrîre imrâr-ı nazar ve iddi‘â olunan umûr, istihsâl-i te‘azzüm ü nahvetden münba‘is bir hâlet olduğu, kulûb-ı erbâb-ı elbâbda her ne kadar cilveger olduysa dahi, Âsitâne'de mukim Fransız Maslahat-güzârı'yla mükâlemeye me‘mûr1 olanlar hem-meclis olup, bu keyfiyyetin hakikatine vusûl ile keşf-i zamîr ve iktizâsına göre icrây-ı tedbîr etmek lâzım gelüp, ba‘de'l-istîzân Maslahat-güzâr ile ‘akd-i meclis olunup, müsted‘iyyât-ı bî-ma‘nâ kabîlinden olan maglataları, îrâd-ı delâyil ile her ne kadar ibtâl olunduysa dahi, mâdde-i mezkûre mu‘zamât-ı umûr-ı Devlet-i ‘aliyye'den olup, erbâb-ı şûrâ ile müzâkere ve bu hatb-ı cesîmin def‘ ü izâlesi sûretini müşâvere muktezî olduğundan, Vezîr Kapudan Paşa hazretleri ve sâyir meşveret erbâbı huzûr-ı Sadâret-penâhî'de ictimâ‘ ve takrîr-i mezkûru istimâ‘ [Ü4  - V ] eyledikde, nush u pendi şâmil Cezâyir halkına Devlet-i ‘aliyye'den tahrîrât gönderilmek ve Cezâyir-i Garb Ocağları'na nezâreti olan Kapudan Paşa hazretleri tarafından idâre-i kelâma kadir ve ilzâm u ma‘kulu tefhîme muktedir bir âdem gönderilmek netîce-i re‘y ü tedbîr-i huzzâr olduğu, mübârek Rikâb-ı kâm-yâb-ı Cihân-dârî'ye lede'l-‘arz, mûcebince ‘amel olunmak irâde-i seniyyesi zuhûr ve ol bâbda hatt-ı hümâyûn sudûr ve tedbîr-i mezkûrun icrâsına mübâşeret hılâlinde otuz beş gün zarfında Marsilya'dan tevârüd etmiş bir sefîne kapudanı Cezâyirlü ile Fransızlar'ın musâlahasını İzmir'de mukim konsoloslarına tebşîr ve ol dahi bu keyfiyyeti Âsitâne-i sa‘âdet'de mukim Fransız Maslahat-güzârı'na tahrîr ve ol dahi Bâb-ı ‘âlî'ye takrîr gönderüp, kavl-i mezkûrun sıhhatine i‘timâd câyiz ise dahi, haber-i âhâd kabîlinden olmağla, tedbîr-i mezkûrun icrâsından ferâgat, hazm ü ihtiyâta ‘adem-i ri‘âyet kabîlinden olduğuna binâ‘en, sâlifü'z-zikr tedbîrin icrâsına teşmîr-i dâmen-i ikdâm olundu.
