Zikr-i binây-ı dâyire-i Mâbeyn ve ta‘mîr-i Sâhil-hâne-i Çırağan
Cevdet ü i‘tidâl-i hevâ ve inkişâf-ı etrâf ile şöhret-nümâ olan Çırağan Yalısı, bundan akdem ‘ısmetlü Beyhân Sultân hazretleri tarafından bedel-i ma‘lûm ile taraf-ı müstecmi‘ü'ş-şeref-i hazret-i Cihân-dârî'ye terk olunup, eyyâm-ı sayfda muhtasar dâ‘ire ile ba‘zan ikamete sezâ görülmüşidi. Sâhil-hâne-i mezkûrede nefs-i nefîs-i hümâyûn içün Mâbeyn Dâ‘iresi bulunmadığından, sarrâf yedinde müstagill bulunan merhûm Rodoslu'nun yalısı, istiglâlden fekk ve semeni edâ ve yetîmlerine dahi kemâl-i merhamet-i Şâhâne'den yirmi sekiz kîse akçaya bir hâne iştirâ olunup, Mâbeyn misillü gâhîce der-i nâ-yâb-ı vücûd-ı Husrevâne'lerine sadef ve şems-i tâbân-ı [Ü4  - V ] zât-ı Hıdîvâne'lerine beytü'ş-şeref olur idi. Mahalli mezkûr zemân murûruyla müşrif-i harâb ve zîk-ı mecâl ve ‘adem-i ittisâ‘ından nâşî, müceddeden binâ vü inşâsı hâtır-güzâr-ı Şehriyâr-ı îskender-cenâb olmuş iken, gayile-i sefer-i münticü'z-zafer bu emrin temşiyyetini bâz-dâşte-i vakt-i hazar edüp, fazl-ı Bârî ve yümn-i ikbâl-ı hazret-i Tâc-dâri'yle zikr olunan gavâyil mündefi‘ ü zâyil ve mahall-i mezkûrun binâsına meyl ve ikbâl-i Pâdişâh-ı deryâ-nevâl hâsıl olduğunu Sadrıa‘zam ve bedr-i efham hazretleri nûr-ı ferâsetle idrâk buyurup, gerek Çırağan ve gerek Rodoslu yalısının resm-i dil-keş ve tarh-ı nev-nakş ile müceddeden bünyâd olunmasını nakş-ı fu‘âd2417 ve e‘azz-i matlab u murâd edüp,
Nem varsa fedâ dergehine ey Şeh-i Cem-câh
*
el-‘Abdü ve mâ-yemlikühû kâne li-mevlâh*
makalesiyle ruhsat-hâh olduklarından gayri, resm-i matbû‘unu dahi ber-vech-i ta‘zîm dergâh-ı Sâhib-i tâc u dîhîme ‘arz u takdîm etmişler idi. Çırağan Yalısı her ne kadar zâhirde zîbende vü cedîd ise dahi ‘an-asl götürü verildiğinden, ba‘zı mahallinde eser-i vehn ü indirâs bedîd olup, ma‘a-mâ-fîh serâpâ hedm ve binâsında ‘âriza-i isrâf ile vâfir meblağ itlâf olunacağı emr-i vâzıh ve mizâc-ı feyz-imtizâc-ı hazret-i Hılâfet-penâhî'ye muvâfık olmayan ba‘zı mahalleri ta‘mîr olunduğu takdîrde, maksûdun bizzât olan hey‘et-i cedîde husûlü, mir‘ât-ı suver-i ma‘kûlât u mahsûsât olan zihn-i sâff-ı hazret-i Tâc-dârî'ye lâyıh olduğundan, ta‘mîr ile iktifâ ve Rodoslu sâhil-hânesi hedm ve müstakillen Mâbeyn Dâyiresi binâ olunmak üzere taraf-ı hümâyûndan izn ü ruhsat i‘tâ [Ü4  - V ] olunmağla, işbu Recebü'l-ferdin beşinci yevm-i îsneyn ◊ Sadr-ı sütûde-menkabet kemâl-i hâhiş ü rağbet ile tebdîlen mahall-i mezkûra ‘azîmet ve ihtiyâr olunan sâ‘at-i sa‘d hulûlünde devâm-ı ‘ömr ü şevket-i Husrevâne du‘âsına mübâşeret ile vaz‘-ı esâs ve iktizâ edenlere hila‘-i fâhire ilbâs ve zebh-ı kurbân ve neşr-i ihsân kılındığından gayri, Çırağan Sâhil-hânesi'nin dahi ber-vech-i muharrer ta‘mîrine teşmîr-i dâmen-i ikdâm ve bezl-i mevcûd ve ‘arz-ı bûd ve ne-bûd ile Sadr-ı vâlâ-makam, tahsîl-i rızâyı Şehriyâr-ı enâm ve iktifây-ı âsâr-ı eslâf-ı kirâm eylediler.
