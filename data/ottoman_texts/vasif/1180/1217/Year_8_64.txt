Ahvâl-i Şerîf Paşa ve tevcîh-i Eyâlet-i Çıldır
Ahısha Vâlîsi Şerîf Paşa ne sûretle tîğ-i siyâsetden ser-dâde-i vâdî-yi halâs ve Ahısha'yı tegallüben istihlâs eylediği mukaddemâ ber-vech-i tafsîl, çekîde-i kalem-i ‘Abd-i zelîl olmuşidi. Müşârun ileyhin husamâsı bu esnâda kesb-i kuvvet ve birkaç def‘a askerine irâ‘e-i rûy-i hezîmet eyleyüp, Ahıshalı dahi i‘ânetden dâmen-çîn ve zevâline fursat-bîn olup, i‘ânetden me‘yûs ve galebe-i husamâ ile livây-ı sevreti menkûs olduğundan, Ardahan Kal‘ası'na firâr ve Kal‘a Dizdârı sedd-i bâb ile mümâna‘at iş‘âr etmekle, nâ-çâr Oltu'da karâr eylediğini Fars Muhâfızı ve Erzurum Vâlîsi tahrîr ve irâde-i [V ] devleti istihbâr eylediler. Müşârun ileyhin tebe‘ât-ı sâbıkası zâhir ve tekrârı mümill-i havâtır olup, pâdâş-ı a‘mâli olarak [Ü4 ] cezâsı tertîb olunmak bâbında Erzurum Vâlîsi'ne ve sâyire hıtâben emr-i kazâ-mâza ısdâr ve mahall-be-mahall neşr ü tesyâr olundu. Müşârun ileyhin Oltu'da ikameti Ahısha'ya duhûl esbâbının tedârüküne mübtenî olup, sebeb ma‘dûm ve üzerine asker ta‘yîn olunacağı emr-i meczûm olduğundan, gözden nihân ve sîne-kûb-ı hasret olarak ser-dâde-i vâdî-yi husrân oldu. Bu takdîrde Eyâlet-i Çıldır, Vâlî'den hâlî kalup, Sivas Vâlîsi iken Mısır seferinde Vezâret'i ref‘ olunan Zereli-zâde Vezîr Receb Paşa'nın tûğ ve sancağı ibka ve eyâlet-i mezkûre ile dil-i mürde-i emeli ihyâ olundu.
