Me’mûriyyet ve ‘avdet-i Neş’et Efendi ve iskân-ı dağluyân ve ibkay-ı Vezâret-i Halîl Paşa
Rumeli Vâlîsi Tepedelenli2434 Vezîr ‘Ali Paşa istîsâl-i eşkıyâ ve tenkîl-i erbâb-ı zulm ü hevâ me‘mûriyyetiyle Yanya'dan hareket ü kıyâm ve Manastır'a ve andan Sofya'ya tahrîk-i hıtâm-ı i‘tizâm etmişidi. Müşârun ileyhin ‘azm-i ‘anîf ve asker-i kesîf ile teveccühünü dağlular istinbâ ve istîmândan gayri çâre ve dâmen-i ‘afva teşebbüsden başka bir hareket-i muhtâre bulamadıklarından, Sofya'ya karîb mahalde müşârun ileyh tarafına varup, cümlesi dâmen-gîr-i ilticâ ve fîmâ-ba‘d hatî‘ât-ı sâbıkalarından tevbe vü inâbet ile hânelerinde ikamet etmek niyyet-i câzimesinde olarak re‘y ü emân istid‘â ve bu mukabelede tevsîk-ı îmân ve i‘tây-ı erhân edeceklerini dahi îmâ etmişler idi. Ba‘de-ezîn sâlik oldukları tarîk-ı nâ-hencârdan [V ] samîmî ‘udûl ve ta‘yîn olunacak emâkinde edebleriyle [Ü4 ] ikamet ve me‘lûf oldukları zulm ü i‘tisâfdan nükûl etmeleri şartıyla istîmânları kabûl ve Filibe'ye nüzûllerinde bu ahbâr Tokadcıklı Süleymân-oğlu'nun gûş-güzârı olup, merkumların iskân olunacaklarını istimâ‘ ve Hasköy zîr-i idâresinde olduğundan, hakkında gayz-ı devlet ihtimâl-i ba‘îdiyle zâhib-i semt-i mehâfet ü irtiyâ‘ ve etrâfda olan askerine berîd-i istinfâr isrâ‘ıyla müteheyyi‘-i cedel ü nizâ‘ ve bu zann-ı gayr-i müteyakkın ile me‘âbir ü mesâlike âdemler ta‘yîn ve her tarafı tahkîm ü tahsîn ile encâm-bîn olduğu sâmi‘a-i devlete resân ve mâdde teverrüm etmeden iki tarafa irâde-i devleti beyân içün bir şahs-ı me‘âl-şinâsın ta‘yîni müstasveb-i hûş-mendân-ı zemân olduğuna binâ‘en, Dîvân Kalemi küttâbından ve silsile-i hâcegâna ittisâl peydâ edenlerden Mehmed Neş‘et Efendi tahrîrât ve vesâyâ ile o taraflara ba‘s ü isrâ olunmuşidi. Mûmâ ileyh iki tarafa dahi irâde-i Devlet-i ‘aliyye'yi ihbâr ve bu cem‘iyyetin ‘illet-i ga‘iyyesi dağluları iskân ile irâha-i zîr-i destân ve izâha-i zulm ü husrân olduğunu iş‘âr edüp, âteş-i ‘alev-gîr-i fitneyi ihmâd ve cânibeyni yek-sâk-ı vifâk u ittihâd eyleyerek, Kara Feyzî ve mukaddemâ vuku‘ bulan muhârebelerin birinde zahm-ı cân-gâh ile hâli tebâh olan Cengci2435-oğlu'nu Hasköy'e ve Kara Mustafa'yı maskat-ı re‘si olan Filibe Kazâsı'na ik‘âd eylediklerinden gayri, ‘an-asl Devlet-i ‘aliyye'ye incizâbı meczûm ve cem‘iyyet-i eşkıyâya iltihâkının sebebi ma‘lûm olan Fere A‘yânı ‘Ali Monla'ya dahi Rumeli ve Anadolu'da [Ü4  - V ] ba‘zı Voyvodalık ve Mütesellimlik teklîf olundukda, mülâhazasına ‘adem-i muvâfakat ile Vezîr-i müşârun ileyhin dâyiresinde ‘ulûfe ile ikâmete rızâ-dâde olmağla, iltimâsına müsâ‘ade olunup, eşkıyây-ı mezbûre ‘an-asl Arnabudlar'a istinâd ile izhâr-ı ‘utüvv ü fesâd edegeldiklerinden, müşârun ileyh Arnabudlar'ı dâyire-i cem‘iyyetlerinden tefrîk ve kendü tarafında olan ebnâ‘-i cinslerine terfîk etdiğinden gayri, Anadolu ve Rumeli sükkânından olup, birer takrîb mezbûrlara iltihâk ile memleketleri tahrîb eden ecnâs-ı muhtelife dahi bi't-tedrîc memleketlerine teb‘îd ü tecnîb olunmak müzâkerâtı ta‘kîb ve bu husûs dahi cümle tarafından tasvîb olunup, zu‘m u i‘tikâdlarında mu‘teber ‘add etdikleri birkaç kimseyi rehin sûretinde müşârun ileyh tarafına teslîm ve ‘ahd u peymânı mutazammın sened i‘tâsıyla da‘vâlarını tahkîm eylediler. Filibe ve etrâfında vâki‘ kazâlar Ser‘asker Paşa dâyiresine lâzım olacak ta‘yînât sebebi ile mübtelay-ı kaht u galâ ve idârede ‘acz u ıztırâbları hüveydâ olduğundan, rahmen li'l-‘ibâd Vezîr-i müşârun ileyh mansıbı tarafına sevk-ı matâyâ ve ecnâd edüp, Hazînedâr'ını bir mikdâr asker ile o tarafda ibkâ ve tavsiye-i emr-i iskân ü îvâ eylediği ahbârı, taraf-ı müşârun ileyhden ma‘rûz-ı Dergâh-ı vâlâ kılınup, hıdmeti mebrûr olduğundan, teşrîfât-ı seniyye-i hazret-i Cihân-dârî ile manzûr ve bu husûs içün Hâfız Mustafa Paşa-zâde me‘mûr2436 oldu.
Zâhir-i hâle nazaran dağlu dağdağası ber-taraf ve sinîn-i çendînden berü eşkıyâ tarafından envâ‘-ı zarar u ziyân ile mükellef ve olan fukarâ [V ] vü zu‘afâ [Ü4 ] vâreste-i endûh u esef olup, o makule nehb ü gâretle me’lûf ve gûnâ-gûn şekâvetle ma‘rûf olan kavmin nakş-ber-âb görülan bünyân-ı za‘îfü'l-erkân-ı ‘ahd ü peymânları pâydâr olacağı-olmayacağı dâniş-i gaybdan mahcûb olanlara müstetir ve ancak dânây-ı2437 bimâ-fi's-sudûr olan Hâlık-ı beşere zâhirdir.
