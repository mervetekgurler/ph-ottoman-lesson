Matlab-ı nefîs
Târîhden murâd cem‘-i fevâyid ve neşr-i menâfi‘ olduğuna binâ’en, Dîvân'ın hikmet-i vaz‘ı ma‘lûm olmak içün istitrâden bu makale-i garîbe tezyîline ibtidâr ve bu fenn-i celîle meyl ü mahabbet edenlere reh-âverd ü yâdigâr [V ] kılındı.
Ma‘lûm ola ki, ‘ahd-i sâbıkda Nübüvvet ve Saltanat beynini cem‘ eden [Ü4 ] enbiyây-ı mülûk-i mâzıyye ve ‘uzamây-ı selâtîn-i sâlife istimâ‘-i de‘âvî ve icrây-ı ahkâm ve hall ü ‘akd-i umûr ve fasl-ı münâza‘at-ı cumhûr içün bir mahsûs mekân ittihâz edüp, ol umûra bizzât kendüler tekayyüd ederler idi. Hazret-i Yûsuf ‘aleyhi's-selâm Mısır'da vâki‘ serây-ı mahsûsunda taht üzerinde ku‘ûd edüp, icrây-ı ahkâm eder idi. Hazret-i Dâvûd ‘aleyhi's-selâm Kuds-i şerîf'de kubbe-i ma‘hûde altında oturup, umûr-ı ‘ibâdullâhı ru‘yet ve hazret-i Süleymân ‘aleyhi's-selâm dahi o kubbe altında mürtefi‘ taht üzere ku‘ûd ve fasl-ı ahkâm edüp, hazret-i Mûsâ ‘aleyhi's-selâm Tûr'dan geldikde, Benî Îsrâ’îl'e emr eyledi. Birkaç bin zirâ‘ iskarlâd çuka ve ana göre sâyir kumâşlar tedârük edüp getürdiler. “Beytü'n-Nübüvve” nâm iki kat bir vesî‘ otak dikdirdi. Hâriciyye ve dâhiliyye misillü iki tabaka yapdırup, dâhiliyyesi müzeyyen idi. Anda hazret-i Mûsâ ‘aleyhi's-selâm, karındaşı Hârûn ve evlâd-ı Hârûn'dan olan kibâr-ı kavm ile oturup, icrây-ı ahkâm ederler idi. Hâric-i tabakada sâyir kibâr-ı Benî Îsrâ’îl oturup, ol hayme Dîvân-hâne makamında cümle umûr anda görülür idi. Tâ ki, va‘d-i Îlâhî üzere Kuds-i şerîf'e mâlik oluncaya dek beyinlerinde hâl bu minvâl üzere idi.
Müverrihîn ve erbâb-ı kısas tahrîri üzere ibtidâ mesned-nişîn-i Saltanat olan Keyûmers hâric-i beledde bir fezâda vâki‘ müdevverü'ş-şekl ve mürtefi‘ suffe şeklinde bir sahra üzerine günde bir kerre çıkup, tulû‘-ı şems vaktinde oturur idi. Ve halkının [Ü4 ] da‘vâların anda istimâ‘ ve suhuf-ı Ebü'l-beşer'de [V ] mastûr olan ahkâm-ı Îlâhiyye mûcebi üzere neşr-i ‘adl ü dâd eder idi. Ol vakitde arslan postundan ma‘mûl mahsûs kabâ ve tâc şeklinde serpûş kalpak geyüp, altına dahi kaplan cildinden masnû‘ seccâde ferş ve elinde ‘amûd-vârî deste-çûpun öylece mesned-nişîn-i hükûmet olur idi. Îhvân ve huddâmından olan a‘vân u ensârı kezâlik kaplan postlarından libâs tertîb edüp, ellerinde deste-çûp icrây-ı siyâset ve tenfîz-i ahkâma i‘ânet içün dâyiren-mâ-dâr ertâfında el bağlayup, makam-ı hıdmetde dururlar imiş. Bihzâd2444, tasvîri ve meşâhîr-i nakkaşân, kalemi ile olan şehnâmelerde ve siyer ve tevârîhde dahi Dîvân-ı Keyûmers'i ‘aynı ile böyle tasvîr etmişlerdir. Sonra Hûşeng Şâh, ol kaya yerine taht ittihâz edüp, bâlâsına sâye-bân misillü çetr ve gûnâ-gûn zînetler ihdâs edüp, husûsan mülûk-i Ekâsire vaktinde mekân-ı Sultân olan cây-gâh ve mahall-i hükûmet ittihâz etdikleri taht-gâhın envâ‘-ı tuhaf ve nevâdir-i cevâhir ile zîb ü zîneti tevârîh-ı mufassalada mezkûrdur. Tâ ki, Seyyüdü'l-mürselîn sallallâhu Te‘âlâ ‘alyhii ve sellem hazretleri ba‘s olundu, cümle ashâb-ı kirâm ile Mescid-i şeriflerinde ku‘ûd buyurup, umûr-ı ümmeti ru’yet ederler idi. Hazret-i ‘Ömer ve hazret-i ‘Osmân radıyallâhu ‘anhümâ hâne-i mahsûsada tertîb-i Dîvân misillü meclis ‘akd etmişlerdir. Mu‘âviye mahsûs Dîvân-hâne ve taht şeklinde kürsî ittihâz edüp, bi'n-nefs ku‘ûd [Ü4 ] ve icrây-ı ahkâm eder idi. Devlet-i Emeviyye hıtâmına dek hâl böyle olup, Devlet-i ‘Abbâsiyye'de ol kanün ma‘a-ziyâdetin ri‘âyet olunup, evâsıt-ı devletlerinde ihtişâm ve ihticâb efzûn olup, dîvân-hâneleri [V ] ferş-i mülûkiyye ile döşenüp, vüzerâ ve Kadı'l-kudât ve sâyir ashâb-ı merâtib içün mahsûs kürsîler ve sandalîler vaz‘ olunup, mekân-ı Halîfe hâlî kalur idi. Umûr-ı Dîvâniyye'yi Vezîr ru‘yet2445 ve Halîfe bir manzara-i ‘âlîden Dîvân'a nezâret ile vücûdu görünmez idi. Lâkin ‘îdlerde âşikâr oturup, a‘yân u erkân varup, kimi musâfaha ve kimi dest-bûs ederler idi. Mu‘tasım Halîfe -ki dârât u haşmetde cümle hulefâya galib idi- ihtişâm ve tekellüfâtı artırup, Dîvân olacak yere “Dâru'l-‘Adl” tesmiye eylediler. Ve seferlerde otağı önüne nerdübân ile çıkılur nakle kabil bir köşk yapdırup, ismine “Kasr-ı ‘Adl” dediler. Ve Dîvân-hâne'de kendü nâzır olacak manzaraya Ka‘be-i mükerreme kisvesinden masnû‘ siyâh ve zer-dûz kumâşdan perde asup, etrâfına pervâz mıhlanmış idi. Hîn-i Dîvân'da müvekkeller perdeyi kaldırırlar idi. Ammâ pencerenin zerrîn barmaklarından Halîfe'nin vücûdu hâricden görülmez idi. Ve ‘îdlerde ve sâyir mülâkat vaktinde gözler kamaşur zînet ile taht-ı murassa‘ üzerine ku‘ûd edüp, yanında nısfına dek niyâmından çıkmış seyf ve bir tarafında kemâna geçmiş tîr-i âhenîn-peykân durur idi. Ve arkasında olan hil‘at-i siyâh-zer-dûzun âstînine mülâsık yedi zirâ‘ kadar bir tavîl âstîn zemîne doğru döşenüp, mülâkata gelen ol âstîn-i mefrûşun ucunu bûs ederler idi. Servet-i Kisreviyye'de Mu‘tasım kadar [Ü4 ] ifrât etmiş yokdur.
Ve bu Dîvân, Pâdişâh-ı vakte mahsûs olan Serây-ı ‘âlî'de ka‘ide-i kadîmedendir. Eğerçi vüzerâ ve vükelâ kendülere müfevvaz olan umûru görüp, cenâb-ı Saltanat'dan def‘-i eskal ve tahfîf-i eşgal içün [V ] serâylarında Dîvân ederler. Lâkin bu dîvânlardan mâ‘adâ evkat-ı mahsûsada Serây-ı Pâdişâhî'de vüzerây-ı devlet ve vükelây-ı Saltanat huzûrunda Dîvân-ı mahsûs olmakda esrâr-ı lâ-yuhsâ vardır. Sâyir dîvânlar fürû‘ ve bu Dîvân asıl hükmünde olmuş olur. A‘yân-ı Saltanat ve esnâf-ı asker kisvet ü kıyâfet-i müte‘ârifleriyle ber-nehc-i kanûn makamlarında kayim olup, ‘arz u i‘lâm olunan umûr-ı ‘ibâdullah cümlenin müvâcehesinde görülüp, ihkak-ı hakk ve izhâk-ı bâtıl kılınmağla, gûyâ o gün yevm-i mev‘ûd gibi müte‘ayyen ü meşhûr olup, zâten ve zemânen istihkak ile herkes makam-ı ma‘lûmunda kayim ve cenâb-ı Saltanat'a2446 hıdmet ve lüzûmuna göre kurb ü bu‘d cihetiyle kendü hayyizinde sâbit ve şuglüne müdâvim olmak üzere tertîb olunduğunda, niçe hükm-i hafiyye ve esrâr-ı celîle murâd olunmuşdur. Ve bu rüsûm u kavânînin kimisi aslî ve tabi‘î olmağla kadîmîdir ve kimisi ‘ukalây-ı ‘ulemâ ve fuzalây-ı hukemâ re‘yiyle bi-hasebi'l-iktizâ vaz‘ olunmuşdur.
Devlet-i ‘aliyye'de bu tertîbe gayet ri‘âyet olunup, karîbü'z-zemâna gelince haftada iki gün Dîvân olup, Pâdişâh-ı ‘alem-penâh kafes-i ‘âlîde nâzır ve Vekîl-i mutlak hazretleri icrây-ı hükûmet ve ihkak-ı hakk umûruna ri‘âyet etdiğinden gayri, kendü serây-ı mahsûsunda dahi her gün Dîvân edüp, ûmûr-ı ‘ibâdı ru’yete2447 meşgul olurlar idi. Giderek Serây-ı hümâyûn'da olan Dîvân, mevâcib ve a‘yâd ve elçiler mülâkatına [Ü4 ] münhasır olup, icrây-ı ahkâm, Paşa Kapusu'na mahsûs olup, her şahsın da‘vâsı hakk u ‘adl üzere temşiyet ve mazlûmun hakkı zâlimden ahz olunarak, ile'l-ân icrây-ı ‘adâlet olunmakdadır.
Dîvân-ı Sultânî fevâyidine müte‘allık [V ] hikâyetden biri budur ki, Nûreddîn-i Şehîd merhûmun evâyil-i devletinde ekber-i ümerâ olan Esedüddîn Şîrkûh, vükelâ ve ümerâdan ve sâyir a‘yân-ı memleketden ba‘zı emlâk u ‘akar gasb edüp, ol sebeb ile ümerây-ı sâyire dahi halkdan gasben ve zulmen şey‘2448 almağa başladıklarında, Nûreddîn'in sem‘ine ilka olunduğu gibi bir Dâru'l-‘adl binâsını fermân eyledi. Şol resm2449 üzere ki, mevzı‘-ı Sultân ve mevâzı‘-ı ümerâ başka başka olup, mezâhib-i erba‘a kudâtı ve müftîleriyçün mahsûs mevzı‘ ta‘yîni ile icrây-ı ahkâm-ı şer‘iyye oluna. Bu vechile Dâru'l-‘adl binâsına şurû‘ olunduğunu Esedüddîn istimâ‘ etdikde, bahr-ı tefekküre dalup: “Nûreddîn'in ‘adl ü siyâseti şark u garb ehline ma‘lûm ve ümerâ ve asker anın havfından mûm olmuşlar iken, Dâru'l-‘adl binâsına ihtiyâç yoğidi. Galibâ bu Dâru'l-‘adl benim içün binâ olunuyor” deyüp2450, taht-ı yedinde olan ümerâ ve ‘ummâlı ihzâr edüp: “Nureddîn, Dâru'l-‘adl binâ edeyor. Galibâ bizim içün olmak gerekdir. Şöyle ki, eğer benden ve eğer sizden şahs-ı vâhid şikâyet etmek ihtimâli olursa, sizleri bilâ-te‘hîr katl ederim” deyü tenbîh-i ekîd eyledi. Anlar dahi âzürde-hâtır etdikleri kimesneleri birer tarîk ile ırzâ vü iskât edüp, cümlesiyle sulh oldular. Dâru'l-‘adl temâm olup,
Nureddîn, vüzerâ ve ‘ulemâ ile Dîvân'ı teşrif eyledikde, bir kimse gelüp, şikâyet ve vükelâ ve etbâ‘dan dâd-hâh olmamağla, Nûreddîn'in [Ü4 ] vefatına dek ol Dâru'l-‘adl hâlî vü battâl kaldı. Bu sûretde icrây-ı ‘adle muhtass Dîvân-ı Mülûkâne müte‘ayyin olmak, ‘ummâlin havf u haşyetine ve halkın itmi‘nân-ı kalb ve râhatına [V ] bâ‘isdir. Düvel-i mâzıyye pâdişâhlarının senede bir niçe2451 mu‘ayyen günleri var idi. Anda âşikâre oturup, kavî vü za‘îf, vazî‘ u şerîf kim olursa izin verilüp, bizzât Pâdişâh ile mülâkât ve ahvâlini ‘arz eder idi. Ana —Birr-i ‘Âm” derlerdi. Giderek ba‘zı mevâni‘ zuhûruyla bu ‘âdet terk olunup, her devlet istimâ‘-ı de‘âvî ve fasl-ı husûm içün birer tavır ile ta‘yîn-i evkât eyledikleri ma‘lûmdur.
