Me‘mûriyyet-i4 Ser-çavûşân-ı Dergâh-ı ‘âlî be-nizâm-ı dağluyân
Tâyife-i mezkûre Rumeli Vâlîsi Vezîr Depedelenli ‘Ali Paşa'nın bundan akdem ceyş-i kesîf ile üzerlerine me‘mûriyyetinden hâ‘if2499 ü tersân ve ‘an-asl serserî geşt ü güzâr ile bî-râhat u sâmân olduklarından, sâlik oldukları tecâvüz ü te‘addîden nâdim ü peşîmân olmalarıyla, hatî‘ât-ı sâbıkalarından inâbet ü istiğfâr ve fîmâ-ba‘d iskân olunacağları mahallerde ‘ırz u edebleriyle istikrâr edeceklerini müşârun ileyhe iş‘âr eylediklerinden gayri, müte‘ayyinlerinden üç yüz kadar kimseyi rehin tarîkıyla teslîm ve bu şurût ile esbâb-ı istîmânı tahkîm ve bu keyfiyyet ‘ale't-tafsîl müşârun ileyh tarafından hâk-i kadem-i2500 Şâhâne'ye ‘arz u inhâ ve iltimâsına sûret-i müsâ‘ade-i seniyye rû-nümâ ve tâyife-i mezkûre münâsib olan mahallerde iskân ü îvâ olundukları bâlâda sebt ü imlâ olunmuşidi. Ancak mezbûrlara kemâl-i emniyyet hâsıl olmadığından, mukaddemâ dâyire-i mefsedetlerine idhâl eyledikleri ecânibi cem‘iyyetlerinden1 tefrîk etmeyüp, hey‘et-i mecmualarıyla ta‘yîn [Ü4 ] olunan
mahallerde temekkün ve o kadar nüfûsu kazâlar halkı idâre edemeyecekleri tebeyyün edüp, bi'z-zarûre fukarâyı ızrâra mecbûr ve ‘an-asl tereffüh ve celb-i mâla me’lûf olduklarından, ednâ ma‘îşete kâni‘ olmayup, fursat buldukça ebnâ‘-i sebîli dahi nehb ü garet eyleyecekleri ihtimâlât-ı ‘akliyyeden olmağla, Rumeli'de kâyin müteneffisân-ı memleket bir mahalde ‘akd-i cem‘iyyet edüp, tâ‘ife-i2501 mezkûre miyânında olan yerlüleri temyîz ü tefrîk ve ecânibi tard u izâha ile sûret-i ilzâmda râbıta-i nizâmlarını tevsîk etmeleri lâzım gelmekle, ber-minvâl-i muharrer [V ] keyfiyyet Siroz ve Gümülcine ve sâyir Rumeli hânedânına beyân ve Rumeli Vâlîsi Vezîr ‘Ali Paşa2502 tarafına dahi ısdâr-ı fermân olunduysa dahi, bu keyfiyyete nezâret ile fukarâ vü zu‘afâdan def‘-i mazarrat etmek üzere e‘âzim-i ricâl-i Devlet-i ‘aliyye'den bir zât-ı müteşahhısın ta‘yîni iktizâ eylediğine binâ‘en, hâlâ Ser-çavûşân-ı Dergâh-ı ‘âlî olan ‘Osmân Efendi bu hatb-ı ehemme intihâb ve me‘mûriyyeti2503 şifâhen ifâde olunduğundan fazla, bu keyfiyyâtı şâmil bâlâsı hatt-ı hümâyûn-ı mehâbet-makrûn ile müveşşah yedine emr-i ‘âlî verilüp, harc-ı râh ve sâyir levâzımı ru‘yet2504 olunarak mecma‘-i ittihâz olunan mahalle izhâb olundu.
