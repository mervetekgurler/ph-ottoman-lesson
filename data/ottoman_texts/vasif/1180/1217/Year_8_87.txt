Vukû‘-ı meşveret der-hâne-i hazret-i Fetvâ-penâhî
Tefâsîl-i ahvâlleri birkaç mahalde sebt-i cerîde-i vekâyi‘ olan Vehhâbîler'in geçen sene [V ] Meşhed-i hazret-i Hüseyin'de vâki‘ olan fesâdlarından sâ‘ir2514 emâkin-i Devlet-i ‘aliyye'ye dahi itâle-i dest-i gâret ile ba‘zı zevâhir-bînân-ı2515 ‘avâmmın ‘akidelerini ifsâda mübâderetleri, karâyin-i hâliyye ile istidlâl ve Mısır Defterdârı Şerîf Mehmed Efendi'ye Vezâret ile Cidde Sancağı ve Habeş Eyâleti ihsân olunup, cânib-i Hicâz'ın istihkâmına dâyir tedâbîr-i mümkinenin icrâsında terk-i ihmâl olunmuşidi. Kavm-i mezkûr Mekke-i mükerreme kasdıyla Dir‘iyye'den çıkup, dâ‘ire-i2516 tav‘2517 u inkıyâdlarına idhâl eyledikleri eclâf-ı tâyife-i ‘Urbân ile Tâyif'e doğru tekarrübleri ve yemîn ü yesârlarında vâki‘ kabâyil-i kâsıratü'l-‘ukulu2518 iftitân ile gitdikçe sevâd-ı cem‘iyyetlerinin kesreti ve Şerîf-i Mekke'nin noksâniyyet-i a‘vân ile inkisâr-ı cenâh-ı kuvveti, Kâhire-i Mısır ve etrâf-ı sâyireden te‘âkub eden tahrîrâtdan müstebân ve bu keyfiyyet, dağdağa-resân-ı tab‘-ı Hâkân-ı zemân olmağla, Vehhâbîler'in el-hâletü hâzihî zirve-i ‘isyâna ‘urûcdan garazları2519 mechûl ve buğz2520 u ‘âdâvetleri Şerîf-i Mekke'yi mi mahsûr ve yâhûd da‘vây-ı te‘ayyün ü teferrüd ile mücerred halkı izlâl ü ifsâda mı mahmûl, hâsılı ne ise ‘ulemây-ı ‘izâm ve ricâl-i devlet ile müzâkere ve bu emr-i müşkilin çâresi görülmek bâbında idâre-i pergâr-ı müşâvere irâde-i seniyyesiyle bir kıt‘a hatt-ı hümâyûn-ı mevhibet-makrûn şeref-yâfte-i sudûr olmuşidi. Binâ‘en-‘alâ-zâlik işbu Zilka‘de'nin on üçüncü2521 Isneyn günü' Sadrıa‘zam hazretleri ve sudûr-ı kirâm ve ricâl-i Bâb-ı ‘âlî ve Yeniçeri Ağası ve Defterdâr Efendi ve sâyir erbâb-ı şûrâ, hâne-i Fetvâ-penâhî'de [V ] ‘ akd-i encümen-i meşveret [Ü4 ] ve bâlâda tafsîl ü beyân olunan2522 keyfiyyet taraf-ı Sadr-ı Âsaf-menkabet'den cümleye i‘lân ü iş‘âat olunduğundan fazla, bu mekâsıda mebnî icrâ olunan tedâbîr dahi bi-külliyyâtihâ ve cüz‘iyyâtıhâ2523 ifâde vü ifhâm ve Vehhâbîler'in verây-ı sitâre-i şekâvetden ser-nümây-ı zuhûr olan vaz‘-ı bâgıyânelerinin indifâ‘ına mebnî ne makule hareket lâzım geldiği huzzârdan isti‘lâm olundukda, Rumeli Kadı‘askeri: “Eşkıyây-ı mezkûrenin Haremeyn-i şerîfeyn'e olan kasd-ı fâsidleri tebeyyün edüp, üzerlerine küllî asker ta‘yîni muktezây-ı diyânet olup, serd olunan tedâbîr tesvîd-i evrâkdan ‘ibâret olmağla, fi‘len bu mâdde-i ‘azîmeye ikdâm vâcibdir” dedikde, Sadra‘zam hazretleri: “Bi-hasebi'l-imkân cânib-i Mısır'dan asker ve Âsitâne-i sa‘âdet'den top ve mühimmât tertîb ve Kapudan Paşa ma‘rifetiyle sefineye tahmîl ü tesrîb olundu” der iken, Kadı‘asker Efendi: —Bu mühimmât ve Mısır'dan ta‘yîn olunan asâkirin varacağı neden ma‘lûm?” dedikde, bu kazıyyenin ‘ilm ü idrâkı hâric-i tavk-ı beşer ve vusûl ve ‘adem-i vusûlü bâz-beste-i hükm-i kader olduğunu îrâd buyurup, hattâ ‘Ismet Beyefendi, [mısra]2524:
*
Tecri'r-riyâhu bi-mâ lâ-teştehi's-süfün*
mısra‘ını kırâ‘at ile te‘yîd-i2524 makâl-ı Sadr-ı bedî‘ü'l-fi‘âl eyledi. Sudûr-ı kirâmdan Monlacık-zâde ‘Atâ‘ullâh Efendi vakte göre himmetde kusûr olunmamış, ancak “Lâ tezâhume fi'n-nüketi”** kâ‘idesi üzere taraf-ı âhardan dahi ta‘yîn-i abtâl-ı ricâl ile kavm-i mezkûre işgâl olunsa, fâyideden hâlî olmadığını ifâde ve zımnen Bağdâd [V ] tarafından asker ta‘yîn olunmasını irâde edüp, Sadrıa‘zam hazretleri: —Bu keyfiyyet emr-i celîlü'ş-şân ve kenârları hatt-ı destimiz ile mü‘ekked çendîn [Ü4 ] kıt‘a kavâyim ile Bağdâd Vâlîsi'ne tahrîr ve bi'n-nefs kendüleri ve yâhûd mükemmel askeri ile kethudâlarının diyâr-ı Necid'e hareketleri tezkîr olunduğundan başka, etrâf-ı Mekke-i mükerreme'de mütemekkin ve havâlî-yi sâyirede mütevattın kabâyil-i muhtelifetü’ş-şu‘ûba dahi ‘Arabiyyü'l-‘ibâre menâşîr-i Sultânî ve makâm-ı Sadâret’den mekâtîb ba‘s ü itâre olunup, hetk-i2525 hurumât ve ibâha-i muharremât ve gasb-ı emvâl-i ‘ibâd ve tahrîb-i kasabât u bilâd kasdında olan Vehhâbîler'e ittibâ‘ u inkıyâddan tecnîb ve Şerîf-i Mekke ile hem-dest-i te‘âvün ü tezâhür olarak “Mâ halle bi-haramiküm halle bi-küm”* ma‘nâsını fikr ü te‘emmül2526 ile o fırkâ-i dâlleyi havâlî-yi harîm-i Mekke-i mükerreme’ye ‘adem-i takrîb mesâyili tefrî‘ u tebvîb olundu” buyurduklarında, ‘İsmet Beyefendi: —Şimdiye dek bi-hasebi't-tâkâti’l-beşeriyye lâzım gelan2527 tedbîrde taksîr vâki‘ olmayup, kavm-i mezkûrun kıbel-i şer‘-i2528 enverden haklarında terettüb edecek ahkâm-ı İlâhiyye tetebbu‘ u istikrâ olundukdan sonra, fetvâya mürâca‘ât ve muktezây-ı şer‘ üzere hareket olunsun” dedikde, Kethudâ Bey: —Vehhâbîler, Havâric nev‘inden olup, haklarında cârî olan hükm-i Bârî fi’l-vâkî‘ ma‘lûm olmaludur” dedikde, mîr-i müşârun ileyh, Havâric, ‘an-asl bir Sultân-ı kâhirin taht-ı itâ‘atinde iken şakk-ı ‘asây-ı Müslimîn eyleyerek, tâ‘at-ı Sultânî’den hurûc edenlere ıtlâk olunduğunu ve Vehhâbîler ‘an-asl bir mütesallit-ı kâhirin2529 kabûl-ı emr ü nehyine mecbûr olmayup, bâdiye-nişîn ve ser-âzâd [V ] bir kavim olduklarını tavsîf ve lafz-ı Hâricî’yi2530 ta‘rîf ve müstakıllen düşmen farzıyla def‘-ı sâyil lâzım geldiğini tasrîh ve ‘Abdullah bin ez-Zübeyr ve Haccâc kıssalarını îmâ vü telmîh eyledi. Re‘îsü’l-‘ulemâ olan Velî Efendi-zâde, Vehhâbîler’in [Ü4 ] yirmi beş seneden berü buhâr-ı gurûr, dimâğlarına su‘ûd ve ta‘assub-ı müfrit ile kulûb-ı nâsa ilkây-ı hevâcis ü şürûr edegeldikleri, kar‘-ı sem‘-i erbâb-ı şühûd edüp, garazlarına tarîk-ı vusûl mesdûd ise dahi, şürefây-ı Mekke ile münâfeseleri tevâtür-yâb-ı iştihârdır” dedikde: —Şerîf-i Mekke ile mu‘âraza vü münâkaşasını teslîm edelim. Deşt-i Kerbelâ’ya varup, İmâm Hüseyin hazretlerinin kubbesini hedm ile derûn-ı darîhde olan tuhaf ve yâdigâr-ı A‘câm’ı nehb ü gâret ve yedi-sekiz yüz kadar halkı katl ü i‘dâma cesâret neden iktizâ etmişidi?” deyü mukâbele ve giderek rişte-i kıl ü kâl itâle olunup, nihâyetü’l-emr ‘İsmet Beyefendi’nin dediği gibi Vehhâbîler’in haklarında îcâb eden hükm-i şer‘î bi'l-istikrâr tebeyyün etdikden sonra, muktezâsı üzere ‘amel olunmak karâr-gîr-i erbâb-ı re‘y ü tedbîr olup, kelâma2531 encâm ve meclise hıtâm verildi.
