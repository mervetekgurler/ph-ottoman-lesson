Fevt-i Şâh Sultân
Hüdâvendigâr-ı esbak mağfûr ve merhûm Sultân Mustafa Hân hazretlerinin ekber-i benât-ı2548 ‘aliyyetü's-sıfâtları olan Şâh Sultân hazretleri, vücûd-ı2549 insâna târî olan a‘râz-ı emrâz sebebi ile bir müddet pehlû-zede-i pister-i eskâm ve vefatından kırk elli gün mukaddem dâr-ı âhırete ‘azm ü hırâm eylediği şâyi‘ası, renciş-resân-ı havâtır-ı2550 enâm olup, hattâ mu‘tâd üzere Sultân Ahmed Câmi‘i'nde [V ] salâ verilerek, mü‘ezzinler2551 icrây-ı ‘âdet ve kâffe-i nâs bükâ vü ‘avîl ile izhâr-ı te’essür2552 ü rikkat etmişiken, haber-i mezkûr erâcîf makalesinden olduğu tashîh olunup, imtidâd-ı zemân-ı hayâtı a‘lâ vü ednâyı tefrîh etmişidi. Müşârun ileyhânın peymâne-i ‘ömrü mâl-â-mâl ve dünyây-ı fânîde kâyin rızk-ı maksûmu vâsıl-ı derece-i kemâl olup, huzzâk-ı etıbbâ derdine devâ bulmakda ‘acz-âver-i hayret ve ‘âkıbetü'l-emr işbu Zilka‘de'nin on yedinci Cum‘a^ günü o Râbi‘a-‘ismet terk-i cihân-ı pür-mihnet ve ‘azm-ı dâr-ı âhıret eyledi.
Erkân-ı Devlet-i ebed-ittisâl, na‘ş-ı mağfiret-nakşını zîb-i ‘âtık-ı ta‘zîm ü ibcâl edüp, Lâleli Câmi‘i'nde nemâzını edâ ve hazret-i Hâlid civârında mukaddemâ ihzâr etdikleri lahde o dürr-i ‘akıleyi idhâl ile vedî‘a-i cenâb-ı Hudâ eylediler.
