Zikr-i ta‘ym-i hadd be-elbise-i nâs
Nev‘-i beşer cihet-i mahlûkıyyet ile rütbede müsâvî ve menzilet-i2570 ‘ubûdiyyetde müvâzî ise dahi, bekây-ı nev‘ ve terâdüf-i şahs ‘illetiyle terekküb-i umûr-ı me‘âş ve intizâm-ı şevârid-i inti‘âşda ednâ, a‘lâya; ‘abd, Mevlâ'ya muhtâc olup, “Lev tesâve'n-nâsü le-helekû cemî‘â ”* hikmeti üzere cemî‘ etvârda efrâd-ı insânı mâl ü câh ve vüs‘at-i hâl ü refâhda ebnây-ı cinsiyle berâber olmak lâzım gelse, halk birbirinden müstagnî olup, intifây-ı zarûret-i ma‘îşet ile kedd ü ta‘ba hâcet mess etmeyüp, kâr-hâne-i ‘âlem fâsid ve metâ‘-ı zindegânî-yi nâs kâsid olmak eclây-ı bedîhiyyâtdan ve merâtib-i ‘avâmm u havâsda terakki vü tenezzül vâcib olduğu gibi, ziyy ü kisvet ve libâs ü hey‘etde dahi tefâvüt ü imtiyâz sırr-ı hikmet iktizâsından olup, şöyle ki, gürûh-ı ‘avâmm tereffüh ü tena‘‘ümde havâss-ı enâma teşebbüh kasdında olsalar, lâ-mahâle [Ü4 ] mecbûr-ı irtikâb-ı mekârih-i umûr olup, “înne eksera'l-me‘âsî innemâ tekûnü li-ecli tahsîli'l-gınâ”** mefhûmu üzere o makûle eclâf-ı nâs ma‘siyete ikdâm ü cesâret ve giderek emr-i Hakk'a muhâlefet ile izhâk-ı rûh ve gasb-ı emvâle mübâşeret edecekleri mukarrerdir. Lâ-cerem bir müddetden berü ‘avâmm-ı nâs tecâvüz-i hadd-i edeb ile elbise-i pür-zîb ü zînet ve miyân-bend-i girân-kıymet ve cevâhir-i hayvânât [V ] kısmından olan postîn-i mütenevvi‘a ile tecemmüle rağbet edüp, bu külfet ile fark-ı miyân-ı sagir ü kebîr ve temyîz-i mâ-beyn-i hâmil ü emîr, düşvâr-ı ‘asîr olduğundan başka, tıbâ‘-ı nâsda benî nev‘ine meyl ü rükûn ve her hâlde ahadühümâ âharın nakş u tavrına meftûn olmak emr-i cibillî olup, bu sebeble fakir, ganîye taklîd ve bu garazı tahsîl içün gûnâ-gûn hud‘a vü firîb tevlîd eder oldular. Ve bu mazarrat yalnız nefislerine ‘âyid olmayup, hezâr san‘at ve tekellüf ile iktisâb etdikleri dînâr, sebeb-i ma‘lûm ile nasîb-i agyâr olup, giderek Devlet-i ‘aliyye nukûdu mânend-i seyl, âhar diyâra meyl ve Hind ve Efrenc devletleri gencînelere nâyil ve bu sebeble erâzî-yi Devlet-i ‘aliyye'de hâsıl olan kurâza-i2571 sîm ü zerr zâyil olmak derecesine vâsıl olup, bu isrâfâtdan hâsıl olan âfâtı def‘ ile nâsı menâziline tenzîl ve her şahsa bir hadd-i mahsûs ta‘yîni ile semt-i batar u isrâfdan tahvîl, siyâset-i mülkiyyeden olduğuna binâ‘en, her sınıfın melbûsâtı derecesine kıyâsen tertîb ve ol bâbda buyuruldular neşr olunup, mücâveze-i hadd edenler va‘îd-i şedîd2572 ve zecr-i ekîd ile terhîb olundu.
