‘Azl-i Vâlî-yi Rumeli
Dağlu eşkıyâsının iskânları evvel-behâra ta‘lîk olunup, hulûl-i behâra dek Rumeli Vâlîsi Vezîr ‘Ali Paşa'nın Filibe taraflarında ikameti fukarâya küllî hasâret îrâs eder mülâhazalarıyla, mansıbına rucû‘u, tarafına tenmîk olunmuşidi. Eyyâm-ı rebî‘ hulûl edüp, müşârun ileyhin bi'n-nefs gelüp, emr-i iskâna şurû‘u fukarânın bir kat dahi mütezarrır [Ü4 ] olmalarını îcâb etmek, zevâhir-i hâlden olduğuna binâ‘en, Çavuş-başı Ağa bâlâda mezkûr sûret ile ta‘yîn olunmuşidi. Ağa-yı mûmâ ileyh îskeçe'ye varup, Rumeli hânedânını cem‘ ve ‘Ali Monla ve Kara Feyzî'nin iskânları husûsunu müzâkere eylediklerinde, ‘Ali Monla'nın Fere'de temkinini Tokadçıklı men‘ ve serd olunan kelâm-ı ma‘kûlü müskit ve gayri müskit cevâblar ile def‘ kaydında olup, Rumeli Vâlîsi'nin istînâf-ı me‘mûriyyeti ile tekrîr-i rucû‘u nizâ‘-ı küllî zuhûruna ve zu‘afây-ı memleketin hasâret-i ‘azîmeye giriftâr olmasına sebeb-i ‘âdî olduğundan gayri, Rumeli agavâtı müşârun ileyhden bi'l-külliyye müteneffir ve Filibe'de Arnabudlar ile vâki‘ olan muhârebe müşârun ileyhi ahz-ı intikam gayilesine mecbûr edeceği vârid-i hâtır olup, eyâlet-i mezkûre munsif [V ] ü mu‘tedil bir Vezîr'e tevcîh olunduğu hâlde, ta‘yîn edeceği Başbûğ ile ittihâd ve o makule ehl-i fesâdı memleket-i Pâdişâhî'den tasfiyeye bezl-i miknet edeceklerini sûret-i te‘ahhüdde îrâd ve bu mazmûnda mahzar irsâl ve âhar sûretle husûl-i mâdde mümkin olmadığından, Çavuş-başı Ağa, Âsitâne-i sa‘âdet'e ‘avdet ile sûret-i me‘mûriyyetini tafsîl ü icmâl etmişidi. Bu mülâbese ile müşârun ileyh ‘azl ve Eyâlet-i Rumeli, Selânik Mutasarrıfı Vezîr Vânî Mehmed Paşa'ya tevcîh olunup, tarafına gönderilan ta‘lîm-nâme mûcebince hareket eylemesi tenbîh ve münhall olan Selânik Sancağı, Mısr-ı Kahire'den munsarıf olan Vezîr Husrev Paşa'ya tevcîh olundu. Gürûh-ı eşkıyâdan Kara Feyzî ve ‘Ali Monla'nın tedmîr [Ü4 ] ü istîsâlleri zımnında müte‘ahhid bulunan a‘yân-ı memlekete eşedd-i tenbîh ile te‘kîd olunduğuna binâ‘en, ‘avn-i Hakk ile her tarafdan turuk u me‘âbirleri mesdûd ve rişte-i cem‘iyyetleri perâkende vü nâ-bûd olacağı her ne kadar muntazır-ı erbâb-ı yakın ü şühûd ise dahi, eşkıyây-ı mezkûre tahsîl-i semt-i necât ü selâmet ve ızrâr-ı fukarây-ı ra‘iyyet kasd-ı fâsidi ile Tekfûrdağı ve o havâlîye müsâmit olan mahallere intişâr edecekleri vârid-i ezhân-ı uli'l-ebsâr olup, li-ecli'l-ihtiyât bir mikdâr güzîde asker ile bir Vezîr'in o etrâfa karîb mahalde istikrârı münâsib görülüp, mu‘allem askerden yedi-sekiz bin kadar süvârî ve piyâde tertîb ve Çorlu'da ikâmet ve eşkıyâ verâdan tazyîk olunarak, nâ-çâr berü câniblere [V ] güzâr eyledikleri takdîrde ifnâ vü i‘dâmlarına ikdâm u gayret tenbîhâtı ile kasaba-i mezkûreye sevk u irsâl ve îznikmid Mutasarrıfı Vezîr ‘Osmân Paşa bu cem‘iyyete Başbûğ nasb olunup, Çorlu'ya ‘azîmeti husûsu isti‘câl olunduğundan fazla, Çapâr-zâde ve Kara ‘Osmân-zâde'ye hükm-i Cihân-mutâ‘-ı Sultânî şeref-sudûr ve her biri vâfir asker ile hâzır olup, cem‘iyyet-i mezkûreye iltihâkları müstasveb-i cenâb-ı Sadru's-sudûr oldu.
