Vukû‘-ı ahvâl-i müz‘ice der-Mısır
Ordu-yı hümâyûn Âsitâne-i sa‘âdet'e teveccüh etdikden sonra, ümerây-ı Mısır Devlet-i ‘aliyye askeri ile muhârebeden hâlî olmayup, îngilterelü'nün recâsına ibtinâ‘en, Asvân cânibinde iskânlarıyla def‘-i nizâ‘ [Ü4 ] olunmuşidi. Gâyile-i ümerâ ber-taraf ve kesret-i asker sebeb-i tezâyüd-i masraf olduğundan, Arnabudlar'ın ihrâcı tasmîm ve ‘ulûfeleri kat‘ olunup, ma‘mûlâtlarının bir mikdârı teslîm ve bakıyyesi ‘alâ-mehlin verilmek husûsu ru‘esâlarına tefhîm olunmuşidi. Tâyife-i mezkûre esve‘-i ‘ayş ile memleketlerinde ikâmet ve semen-i bahs ile segbânlık san‘atını medâr-ı ma‘îşet edüp, mahmiyye-i Mısır'da müşâhede etdikleri refâhiyyet-i hâl ve bu takrîb ile cem‘ etdikleri emvâl, mezbûrları terk-i evtân dâ‘iyesine düşürüp, îkâz-ı fitne-i nâyimeye şurû‘ ve sergerdeleri olan Tâhir Paşa dahi tahrîk u ifsâd-ı efrâd u cümû‘ edüp, birkac def‘a Mısır Vâlîsi Husrev Paşa'ya cemm-i gafîr ile ‘azîmet ve mutâlebe-i bekâyâ ile izhâr-ı huşûnet eylediler. Hazînede nuküd, mefkûd ve mukaddemâ vukü‘ bulan istikrâzât-ı kesîre hasebiyle nefs-i beldede sâhib-i servet ü liyâkat nâ-bûd olduğundan, matlûbları ‘alâ-mehlin verilmek üzere teskînlerine ihtimâm olunduysa dahi, ilzâm kâbil olmayup, Vâlî ve Defterdâr miyânında dahi ‘an-asl münâfese derkâr olduğundan, matlûbun edâsını ahadühümâ âhara tahmîl ve behâne-cû-yı fesâd olan Arnabudlar bu vaz‘-ı garîbi mutâla‘a ile birbirini tadlîl edüp, Defterdâr'ın konağını muhâsara ve her tarafdan âgâz-ı müşâcere eylediklerini Husrev Paşa mu‘âyene ve mûmâ ileyhin hânesine birkaç top irsâliyle izhâr-ı mu‘âvene etdikde, tâyife-i mezkûre berü tarafı terk ile Paşa Serâyı'na hücûm edüp,
müşârun ileyh dahi evvelce [Ü4 ] müsteş‘ir bulunmağla, celb etdiği toplar ile
müdâfa‘aya kıyâm ve o hilâlde Tâhir Paşa kal‘aya çıkup, Paşa'ya intizâr2591 üzere olduğunu i‘lâm ile birkaç top ihrâc ve cem‘iyyete duhûl ve o dahi bir tarafdan Paşa Serâyı'nı muhâsara ile sebeb-i takviyet-i hasm-ı mahzûl olup, bu hâl ile tarafeyn top u tüfeng cengine mübâşeret ve Mısır ulemâsı kasd-ı te‘lîf ile Arnabudlar'a va‘z u nasîhat edüp, Tâhir Paşa dehen-bâz-ı mekr ü tezvîr ve: “Husrev Pa[şa] ma‘zûldür” kelâmını takrîr ve bu cihetle ‘ulemânın mülâhazalarını tagyîr etdikden sonra, Paşa-yı mezbûr, serâyı ihrâka delâlet ve Husrev Paşa'yı mecbûr-ı gaybet ve emvâl ü eşyâsını garet etdikden sonra, Medîne-i münevvere Muhâfızı Vezîr Ahmed Paşa'yı Kayim-makam ve Defterdâr'ın vech-i âtî üzere kârını itmâm eylediler.
Mısır'da mevcûd evlâd-ı Türk, bu fezâhate tâkat getürmeyüp, Tâhir Paşa'nın istîsâlini ızmâr ve bir gün ‘ale's-seher eşbehlerinden birkac nefer merd-i nâmdâr, ‘ulûfe talebiyle konağına varup, o müfsid-i bed-tebârı küşte-i şemşîr-i âteş-bâr eylediler. Arnabudlar bu mel‘aneti kuvvetden fi‘le îsâlden sonra, siyâset-i Pâ[dişâ]hî'den zehre-tirâk-ı havf u haşyet ve nihânî ümerâya haber irsâliyle Mısır'a da‘vet eylediklerinden, merkumlar dahi leyl ü nehâr zuhûr-i ihtilâle müterassıd bulunmalarıyla, fi'l-hâl yerlerinden hareket, Cize'ye ilkay-ı raht-ı nekbet ve Ahmed Paşa'nın Mısır'dan cıkması içün âdem irsâl ve ol dahi mukavemete mecâl bulamadığından, Bulağ'a çıkup, [Ü4 ] ümerâ dahi Arnabudlar'ın ma‘mûlâtlarını edâ şartıyla Mısır'a duhûl etdiler ise dahi, ‘adem-i i‘timâddan nâşî nehâran Mısır'da ikamet ve leylen Cize'de beytûtet eyledikleri ve Husrev Paşa el-yevm Dimyât'da mukim olduğu rivâyet ve lâ-cerem Eyâlet-i Mısır, Rütbe-i vâlâ-yı Vezâret'le ‘Ali Paşa'ya tevcîh olunup, emr ü re‘yine ittibâ‘ sûretinde ‘ulemây-ı Mısır ve meşâyîh ve serân-ı kabâyile evâmir-i ekîde ısdâr u tenmîk ve yirmi beşer guruş bahşiş ve on beşer guruş ‘ulûfe ile müşârun ileyh ma‘iyyetine iki bin nefer asker terfik olunup, evâyil-i Rebî‘ulevvel'de^ müşârun ileyh kapu halkı ile Mısır'a doğru neşr-i şirâ‘-ı ‘azîmet ve tahrîr olunan asker dahi verâsında tahrîk-i sükkân-ı ‘azîmet eylediler. Ümerây-ı bed-kirdâr bu fezâhate kanâ‘at etmeyüp, Dimyât'a sevk-ı leşker ve Husrev Paşa dahi mukavemete muztarr olup, ‘âkıbet a‘dâ galebe ile müşârun ileyhi ahz u habs ve kati çok itlâf-ı nefs etdiklerine müte‘âkıb Mısır'a âyib oldular2592.
