İcmâl-i ahvâl-i2593 Recâyî Efendi Defterdâr-ı Mısır2594
Mûmâ ileyh Kütahya2595 etrafında sâkin bir şahs-ı fakırü'l-hâlin oğlu olup, hâl-i sabâvetinde Cerrâh-paşa'da sâkin talebeden birinin hacr-i terbiyesine varup, sevâd-hânlık derecesini iktisâb ve Feyzî Süleymân Paşa'ya intisâb etmişidi. Bir müddetden sonra müfârakat ve Mahmûd Bey'in hıdmet-i kitâbetinde olanlara mürâfekat edüp, Mahmûd Bey fevtinde Mektûbî hulefâsına munzamm ve bir hıdmet ile Ma‘den'e varup, dâmen-bûsî-yi Sadr-ı sütûde-şiyem ile hurrem ve cevdet-i hatt ile ma‘rûf [Ü4 ] olduğundan, dâyirelerine celb olunup, Dîvân Kitâbeti ile mükerrem olmuşidi. Mûmâ ileyh hevânın rutûbetini ve sahra-i sammânın düsûmetini istihrâca kadir, ya‘nî celb-i mâl ma‘rifetinde mâhir olup, müddet-i kalîlede iktisâb-ı esbâb-ı servet ü sâmân ve geşt ü güzâr eylediği mahalde merkez-i umûr-ı hâcet-mendân olup, Sadr-ı müşârun ileyh hazretleri Vekâlet-i mutlaka ile i‘zâz olundukdan sonra, Âsitâne'ye gelüp, Kalyonlar Kitâbeti ile kesb-i imtiyâz ve Mısır seferi bidâyetinde Mektûbî Baş-halîfeliği'ni ihrâz edüp, Sâdık Efendi vefâtında mûmâ ileyh, Mektûbî-yi Âsaf-ı sütûde-elkab [V ] ve Defterdâr bulunan Sa‘dullah Efendi, Kethudâ nasb olundukda, bi'l-fi‘l Defterdâr-ı ‘âlî-cenâb olmuş idi. Feth-i Kahire hengâmında eşiddây-ı erbâb-ı istîfâ mesleğine sâlik ve kati çok nukud ve tarâyif-i eşyâya mâlik olup, da‘vây-ı2596 teferrüd ü istibdâd ile tebdîl-i ahlâk ve vezâyif ve idrârât-ı nâsı ‘adem-i i‘tâ vü tevzî‘ ile kat‘-ı erzâk eylediğinden fazla, bâ‘is-i nemây-ı diraht-ı ikbâli olan Sadr-ı ‘âlî-kadr'e muhâlefet ve ba‘zı husûsda izhâr-ı rûy-i dürüştî vü gılzat etmekle, Defterdârlık'dan ‘azl ve Âsitâne'ye ‘avdet etmişidi. Mukata‘ât-ı Mısrıyye tâliblerine fürûht olundukda, ba‘zı kimseler izhâr-ı tehâlük ve mu‘accelât-ı kalîle ile cesîm mukata‘aları temellük eyledikde, mûmâ ileyh i‘mâl-i fikr ü ru‘yet2597 ve bu maslahat karâr-gîr-i nizâm u temşiyet olmayacağını tefattun ile izhâr-ı ‘iffet edüp, ‘uhdesi mukata‘ât-ı [Ü4 ] Mısrıyye'den hâlî bulunmak hasebiyle, kadri ‘âlî ve istikameti bâdî-yi nazarda zâhir ü celî olmuşidi. Şerîf Efendi, Mısır Defterdârlığı'ndan isti‘fâ ile Vezâret'e tâlib olduğundan, mûmâ ileyh hakkında sebk-ı irâde ve keyfiyyet tarafına ifâde olundukda, tereddüd ve def‘iyle tekayyüd ve sa‘yi müsmir olmadığından, “en-Nukud tuhillü'l-‘uküd”* mefhûmu üzere ‘afvı bâbında yüz bin guruş cânib-i mîrîye ‘arz eylediği beyne'n-nâs müştehir olup, bu ‘ameli dahi bâtıl ve hâh u nâ-hâh Mısır'a varup, a‘bâ‘-i Defterî'yi mütehammil olmuşidi. Mısr-ı Kâhire'de askerin vücûdu beylerin indifâ‘ına mebnî olup, mezbûrların Asvân cânibinde Devlet-i ‘aliyye tarafından ta‘yîn olunan me‘âş ile te‘ayyüşleri karâr-gîr-i nizâm olduğundan, askerin ‘adem-i [V ] lüzûmu zımnında tefevvüh etdiği makâle, Mısır Vâlîsi Vezîr Husrev Paşa tarafından istihsân ve kat‘-ı ‘ulûfeleriyle tahfîf-i mesârıfa berzede-dâmân olarak, Arnabudlar'ın ta‘yînâtlarını kat‘ ve terâküm eden ‘ulûfelerinin bir mikdârını tüccârdan istikrâz2598 ile def‘ sadedinde olmağla, askerî tâyifesi ise bir müddetden berü cem‘-i mâl ve intizâm-ı hâle me‘lûf ve bu sûret kendülere girân ü me‘ûf görülüp, ‘ulûfeleri temâmen edâ olunmadıkça, hareket etmeyeceklerini beyân ve hazînede nakdin fikdânı sebebi ile matlûblarına müsâ‘ade mümkin olmadığından, miyânelerinde tenevvür-i fitne feverân edüp, Mısır Vâlîsi bir takrîb tahlîs-ı cân ve mûmâ ileyhin etrâfı mesdûd bulunduğundan, firâr edemeyüp, hakkında seyf-i [Ü4 ] gadr u hayf meslûl ve o kavm-i bî-rahm elinde maktûl oldu.
Mûmâ ileyh gâyet cesûr ve zulm ü gadr ile meşhûr, tahsîl-i mâl dekâyıkına vâkıf u dânâ ve mûyu revgandan tefrîka muktedir bir merd-i zeber-dest ü tüvânâ olup, üç-beş sene zarfında elli bin guruş îrâd-ı tabî‘î peydâ etdiğinden fazla, nakd ve konak ve sâyir tuhaf u tarâyifi, bin kîseye mütekârib ve masrûfâtı, mevcûduna gâlib olup, az vakit icinde şu kadar mâl tedârükü ‘ukalây-ı deryâyı hayrete ilkâ ve sinîn-i mütetâvileden berü deryây-ı jerf-i devletden igtirâf eden kudemây-ı ricâlin kuvve-i müfekkiresini ifnâ etmişdir.
