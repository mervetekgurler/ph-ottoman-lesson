Ref‘-i Vezâret-i Vâlî-yi Anadolu ‘Ömer Paşa
Müşârun ileyh Filibe A‘yânı olup, Rumeli memleketinin müteneffis ü müteşahhıslarından ve kesret-i haşem ü hadem ile zî-kudretlerinden olup, câ-be-câ hıdemât-ı Devlet-i ‘aliyye'de istihdâm olunarak, Dergâh-ı ‘âlî Kapucu-başılığı ile bekâm ve Edirne'de Vezîr Hakkı Paşa'ya Kethudây-ı benâm olmuşidi. Müşârun ileyhin inhitâtına vâkıf ve letâyifü'l-hiyel ile Âsitâne'ye munsarıf olup, Rumeli ınzımâmıyla Rütbe-i vâlâ-yı Vezâret'e nâyil ve dağlı eşkıyâsı maslahatıyla Edirne'ye vâsıl oldukda, irâde-i devlete muvâfık hıdmete muvaffak olamadığından ‘azl ve Anadolu Eyâleti'ne nakl olunmuşidi. Kütahya'ya vusûlünde halkı ihâfe vü tehdîd kasdıyla o beldenin hânedânı olan Germiyân-zâde'nin kârını tetmîm ve zî-mâl olanları birer behâne ile mu‘âhaze vü tecrîm edüp, giderek zulm ü te‘addîsi ‘alem-gîr ve fukarâ vü zu‘afâ dest-i savletinde esîr olup, bu keyfiyyet kar‘-ı sem‘-i devlet eyledikde, rahmen li'l-‘ibâd Hanya mansıbı ile tard u ib‘âd olunmuşidi. İzmir'e vusûlünde defter-i vüzerâdan ismi ilga ve ba‘de'l-müsâdere İzmir'de ikâme vü îvâ kılındı. [V ]
