Tevcîhât-ı ‘ilmiyye ve ihsân-ı Pâye-i Mekke be-mahdûm-ı hazret-i Fetvâ-penâhî ve Pâye-i Edirne be-Kudsî Efendi
Buk‘ateyn-i mübâreketeyn kazâlarının vakt-i tevcîhleri hulûl eylediğine binâ‘en, Mekke-i mükerreme Kazâsı, bin iki yüz on dokuz senesi Muharrem'i gurresinden''' zabt ve rütbesi târîh-i tevcîhinden mu‘teber olmak üzere sâbıka Burusa Kadısı Kütahyalı ‘Ömer
Efendi'ye ve Medîne-i münevvere Kazâsı, vech-i meşrûh1 üzere sâbıka Mısır Kadısı Hamîdî el-Hâc Mustafa Efendi'ye tevcîh olunup, Burusa'dan munfasıl [V ] Mehmed Mekkî [Ü4 ] Efendi, ‘illet-i pîriyle münkatı‘u'l-‘amel ve derd-i insıbâb ile şakk-ı yemîni mu‘attal olup, Edirne'den ma‘zûl Ağa İmâmı-zâde Ahmed ‘Ârif Efendi dahi kühen-sâl ve medyûn u muztaribü'l-hâl olup, Mekkî Efendi'ye Rebî‘ulâhır'ın üçüncü gününden^ ve Ahmed ‘Ârif Efendi'ye on birinden pâye telhîs olundukda, müsâ‘ade-i hümâyûn erzânî ve karîha-i sabîhadan mahdûm-ı cenâb-ı Şeyhulislâmî, sâbıka Galata Kadısı Mehmed Sâlih Efendi'ye dahi Rebî‘ulâhır'ın on dokuzuncu târîhiyle^ Mekke Pâyesi verilüp, o mahdûm-ı necâbet-lüzûm dahi mazhar-ı lutf ü ‘inâyet-i hazret-i Cihân-bânî oldu. Mahrec i‘tibârıyla Erzurum Kazâsı'nı zabt eden es-Seyyid Mehmed Kudsî Efendi, ehl-i ‘ilm ü me‘ârif ve bâ-husûs Mısır cenglerinde mübtelây-ı mehâlik ü mehâvif olup, sebkat eden hıdmeti bir nev‘ mükâfâtı müstelzim olduğuna binâ’en, Rebî‘ulevvel'in on beşinci gününden^4 Edirne Pâyesi'yle tatrîb ve kenâre-i nüsha-i emeli, mâ‘u'z-zeheb-i mekârim-i evliyây-ı ni‘amâ ile tezhîb olundu.
