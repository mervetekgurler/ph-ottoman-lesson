Vukü‘-ı meşveret-i hâssa der-huzûr-ı hümâyûn
Umûr-ı Hicâziyye'ye dâyir bundan akdem hâne-i hazret-i Fetvâ-penâhî'de mün‘akıd olan meclis-i meşveretde Şâm Vâlîsi Vezîr ‘Abdullah Paşa tarafından Medîne-i münevvere'ye mehmâ-emken zahîre ve asker ile tîz elden imdâd olunmak ve müşârun ileyhe Ser‘askerlik tevcîh olunup, mevsim-i haccdan mukaddem asker-i vâfî ve tedârük-i küllî ile Hicâz cânibine ‘azîmet eylemek mâddeleri karâr-gîr-i erbâb-ı re‘y ü tedbîr ve bu umûra teferru‘ eden mülâhazât u tedbîrâtın bir ân akdem Der-i devlet-masîr'e ‘arz u tahrîri bâbında ‘ale't-te‘âkub tarafına hıtâben müte‘addid evâmir-i ‘aliyye ısdâr u tesyîr olunmuşidi.
Bu def‘a vürûd eden tahrîrâtında iki yüz yük beksemâd ve iki yüz mikdârı asker tertîb ve ba‘zı aşâyirin zamân u kefâletiyle hüccâc, Mısır tarîkıyle Medîne-i münevvere'ye sevk u tesrîb edeceğini ve havâlî-yi Şâm'da mütevattın kabâyilin îbn-i Su‘ûd'a meyl ü rükûnları meczûm ise dahi, Devlet-i ‘aliyye tarafından ceyş-i kesîr ta‘yîn olunduğu hâlde kabâyil-i mezkûre mutâva‘at u mürâfekat ile hasm-ı devlet [Ü4  - V ] olan Havâric2648 ile ez-dil ü cân, i‘mâl-i seyf ü sinân eyleyecekleri te‘ahhüdâtını zikr u beyân eylemiş.
Medîne-i münevvere bir müddetden berü Havâric-i seyyi‘ü'l-i‘tikâd ile mahsûr ve inkıtâ‘-ı turuk-ı zehâyir ile ehâlîsi rûy-i refâhiyyetden mehcûr olup, ber-muktezây-ı hamiyyet-i diyânet müşârun ileyhden şimdiye dek küllî i‘ânet ve seyr-i hareketine dâyir lâzım gelan tedbîrât u tasarrufâtı tahrîr ü işâret, me‘mûl-i erkân-ı Saltanat iken, sâdece güftâr-ı bî-me‘âl ile redd-i cevâb ve sadra şifâ vermeyecek sûret-i garîbeyi irtikâb, kâr-femâyân-ı devleti şinâver-i bahr-i ‘amîk-ı ıztırâb edüp, tahrîrât-ı mezkûre bi-‘aynihâ hâk-i kadem-i Şâhâne'ye ‘arz u takdîm ve mefhûm-ı tahrîrâtdan istinbât olunan ahkâm ifâde vü tefhîm olundukda, müşârun ileyhin bu emr-i ‘azîmde zuhûr eden ‘adem-i mübâlâtı ve bu tarafdan ilka vü inhâ olunan irâdât-ı seniyyeye ber-vech-i işbâ‘ cevâb-nâme göndermemek keyfiyyâtı, bâ‘is-i renciş-i tab‘-ı hümâyûn ve sebeb-i cûşiş-i gayret-i Şehriyâr-ı rub‘-meskûn olmağla, huzûr-ı lâmi‘u'n-nûr-ı Husrevâne'de bu hatb-ı cesîm müzâkere ve iktizây-ı hâl ne ise kuvvetden fi‘le îsâl olunmak irâde olunup, huzûrları matlûb olan efrâd-ı erkân-ı devletin isimleri tasrîh olunarak, hatt-ı hümâyûn dahi şeref-rîz-i sudûr olmuşidi. Binâ‘en-‘alâ-zâlik işbu Rebî‘ulâhır evâsıtında^ Sadrıa‘zam ve Şeyhulislâm Efendi hazerâtı ve sâbıka Sadr-ı Rûm ‘İsmet İbrâhîm Beyefendi ve Kethudâ Bey ve Defterdâr Efendi ve Re‘îsülküttâb Efendi ve Îrâd-ı Cedîd Defterdârı huzûr-ı müstelzimü'l-hubûr-ı Şâhâne'ye duhûl şerefiyle nâyil-i e‘azz-i me’mûl [Ü4  - V ] oldukları hâlde, ‘Abdullah Paşa'nın bu emr-i hatîrde zâhir olan butû‘ u rehâvet ve ‘ademi hamiyyet ü gayreti karâyin-i hâliyye ve delâyil-i ‘akliyye ile sâbit olup, le‘alle ve ‘asâ ile imrâr-ı subh u mesâ etmeyerek, bu emr-i ehemmin tesviye vü tanzîmi bir Vezîr-i sütûde-tedbîr ve bir müşîr-i gayret-semîrin süpürde-i ‘uhde-i diyâneti kılınmak huzzâr-ı meclise emr ü fermân olunup, fî-bâdiyyi'l-emr herkes ser-fürû-bürde-i zemîn-i efkâr ve bilâhare Vezîr Cezzâr Ahmed Paşa'nın o havâlîde olan sît ü iştihârı hasebiyle me‘mûriyyeti tercîh-kerde-i huzzâr olduysa dahi, müşârun ileyhe ber-vech-i istimzâc bundan akdem bu mâddeye dâyir hatt-ı hümâyûn ısdâr ve mahsûs Hasekî ihrâc olunmuş olmağla, haberi gelinceye dek me‘mûriyyetinin birkaç gün te‘hîri istısvâb ve bu vechile kat‘-ı rişte-i su‘âl ü cevâb kılınup, huzzâr-ı meclis ‘avd ü iyâba ruhsat-yâb oldular.
