Fevt-i Râsih Mustafa Efendi
Rûznâmçe-i Evvel olan Râsih Efendi, işbu Cumâdelûlâ'nın2649 on dördüncü günü^ hulûl-i ecel-i mev‘ûduyla terk-i meşgale-i dünyâ ve ‘azm-i savb-ı ‘ukbâ edüp, münhall olan mansıbı leyl ü nehâr tahrîr-i vekayi‘-i devlet ile tahsîl-i mübâhât u iftihâr eden Fakır-i pür-taksîre tevcîh ü ihsân ve püf-kerde-i rûzgâr-ı zûrkâr olan çerâğ-ı emeli pertev-i cihân-efrûz-i mekârim-i Şâhâne ile dirahşân kılındı.
Müteveffây-ı mûmâ ileyh Bâzergân-başı oğlu olup, sinn-i kühûliyyete resîde oldukda, âzmâyiş-i2650 meşk-ı ‘irfân ve havsale-i istibdadı kadr-i kesb-i hüner ü iz‘ân edüp, bir zemân Mektûbî Kalemi'ne müdâvemet ve seksan üç târihlerinde^ Hâcelik [Ü4  - V ] Rütbesi'yle tahsîl-i sermâye-i rif‘at etmişidi. Ordu-yi hümâyûn seferde iken, Rikâb Kethudâlığı ile sâhib-i te‘ayyün ü iştihâr ve Moskov seferi gayetinde Büyük Elçilik ile nâmdâr olmuşidi. Umûr-ı sefâreti nîk ü bed ru‘yet2651 ve Âsitâne-i sa‘âdet'e ‘avdet eyledikde, Defter Emâneti ile mübeccel ve bir müddet murûrunda Riyâset-i Küttâb hıdmet-i refî‘asıyla nâyil-i kusvây-ı emel olup, mübtelâ olduğu ‘illet, kesb-i zemânet eylediğinden ma‘zûl ve Büyük Rûznâme mansıbına menkul olmuşidi. Bundan sonra Hubûbât Nezâreti ve Defter Emâneti gibi menâsıb-ı devlete tasarruf u tevellî ve kevkeb-i ikbâli gün-be-gün mütelâlî vü müste‘alî olup, Mısr-ı Kahire Seferi zuhûrunda Büyük Rûznâmeci iken mükerreren Re’îsülküttâb olup, bir müddetden sonra me’zûnen2652 Âsitâne-i sa‘âdet'e gelüp Tevkı‘î ve tekrâr Defter Emîni iken, Firdevsî Efendi vefâtında tekrâr Rûznâmeci olup, târîh-i mezkûrda vefât ve rûznâmçe-i ‘ömrü tayy-kerde-i dest-i Hâdimü'l-lezzât oldu.
Müteveffây-ı mûmâ ileyh hüner ü me‘ârifden sevâd-hânlık derecesine vâsıl ve fenn-i muhâverede kâmil, zîb ü zînete mâyil, çelebi-meşreb ve hüsnü'ş-şemâyil idi. Siniyy-i ‘ömrü ‘akd-i sittîne mütenâhiz ve ‘alâ-rivâyetin o dereceyi mütecâviz idi.
