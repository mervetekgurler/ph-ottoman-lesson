İstitrâd
Merâtib-i Devlet-i ‘aliyye'nin ekseri düvel-i sâlife-i İslâmiyye'den ahz olunup, Rûznâmecilik mansıbı dahi zemân-ı Fârûk-ı a‘zam'dan kaldığı bi't-tetebbü‘i ve'l-istikrâ ma‘lûm olmağla, sûreti bu mahalle kayd olundu.
Halîfe-i vâlâ-cenâb, ya‘nî ‘Ömer bin el-Hattâb radıyallâhu Te‘âlâ ‘anh zemânında Bahreyn ve etrâfında vâki‘ memâlikin cizye vü a‘şârı, ‘Âmil nasb olunan Ebû Hureyre vesâtatıyla Medîne-i münevvere'ye [Ü4  - V ] getürilüp, hâzır u gayib-i Müslimîn'in esâmîleri ve hukuk-ı ‘atâyânın defâtiri müretteb olmadığından, taksîm emrinde meşakkat çekilüp, kibâr-ı ashâb-ı güzînden Hâlid bin Velîd hazretleri cevâba gelüp, iklîm-i Şâm'da mülûk-i Rûm, îrâd ve mesârıf ve mevâcib-i asker içün tertîb-i Dîvân edüp, müdevven defter tutmak ‘âdetleri olduğunu beyân ve: —Her zemân böyle meşakkat çekmekden ise, bizler dahi bu usûle ri‘âyet eylesek münâsibdir” dediğini hazret-i ‘Ömer istihsân buyurduklarından fazla, vüzerây-ı Fürs'den tahsîl-i emân ile Medîne'de bulunan Hürmüzân'dan Devlet-i Kisreviyye'nin mesârıf u îrâdı ne vechile zabt olunduğun su‘âl etdiklerinde, husûs-ı mezkûrda olan dikkat ü tasarrufu kemâ-yenbagı ifâde etmekle, fi'l-hâl ‘uzamây-ı ashâb ile meşveret ve vaz‘-ı Dîvân eyleyüp, küttâb-ı Kureyş'den fenn-i hisâb u istîfâda ehliyyeti zâhir olan ‘Akıl bin [Ebî] Tâlib ve Mahreme bin Nevfel ve Cübeyr bin Mut‘im hazerâtını da‘vet edüp, ibtidâ asâkir-i İslâm'ın ‘ale'l-esâmî defterleri ve erzâk ve2653 ‘atâyâ vesîkaları tahrîr ü tedvîn olunmak husûsunu emr edüp, eşrâf-ı muhâcirîn ve ensârı ve sâyir âhâd-ı Müslimîn'i karâbet-i neseb ve tekaddüm-i İslâm iltizâmıyla vâhiden-ba‘de-vâhidin tertîb ve ‘alâ-tefâvüti merâtibihim sebt-i defter eylediler. Ve herkesin hâl ü şânına göre nafakât ve vezâyif ta‘yîn edüp, ibtidây-ı emrde bu defterde mücâhidîn ve mütekâ‘idîn dâhil olup, ba‘de-zâlik mütekâ‘idîn bu cümleden ifrâz olunmağla, başkaca bir Kalem oldu. Ve mücâhidîn dahi birkac kısıma münkasem olup, havâss ve mukâbele defâtiri zuhûr etdi. [Ü4  - V ] Ve yevmen-fe-yevmen îrâd ve masraf-ı Beytülmâl ne olursa, anı zabt u tahrîr ve ma‘mûlun-bih temessük vermek maslahatı içün başka defter tutulup, zühd ü emâneti cümleye gâlib olan hazret-i Cübeyr bin Mut‘im'i Kalem-i mezbûru idâreye ta‘yîn eylediler. Bu hıdmet hâlâ —Rûznâmce-i Evvel” demekle ma‘rûf olup, cümle aklâmın ve umûr-ı mâliyyenin üzerine nâzır u muhâsib olan Kalem'dir. Ve rûznâmecilerin pîrî mûmâ ileyhdir. Ve temessükât, cümle aklâmda temhîr olunur iken, Rûznâme Kalemi'nde mühür isti‘mâl olunmaması, bu defterin kıdem-i vaz‘ına ve erbâbının kemâl-i i‘timâd ile ‘izam-i şânına delâlet eder. el-Yevm melfûz-ı a‘dâd-ı hisâbı ‘Arabî olmak dahi, kıdemini te‘yîd eder2654.
