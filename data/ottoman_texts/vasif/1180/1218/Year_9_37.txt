İ‘dâm-ı Halîl Paşa
Müşârun ileyhin Bozcaada maskat-ı re‘si2655 olup, resîde-i sinn-i şebâb oldukda, Cezâyirli Vezîr Hasan Paşa'ya intisâb ve giderek Silahdârlık hıdmetini iktisâb etmişidi. Müşârun ileyhin İsmâ‘îl Ser‘askerliği'nde Kapucu-başı ve Sadâret'i evânında Sipâh Ağası olup, Yûsuf Paşa Sadâreti'nde mesbût-ı cerîde-i vüzerây-ı ‘izâm ve mansıbı olan Eğriboz'a vusûlünde Atina'da vâki‘ olan zulm ü ‘udvânı müşârun ileyhi mazhar-ı gazab-ı Şehriyâr-ı Behrâm-intikam edüp, i‘dâmı irâde olunmuşiken müsteş‘iren firâr ve terk-i kâr ü bâr ve hıdmetinde olan Arnabud bölük-başılarından birinin hânesinde ihtifâ ve bir müddet murûrunda hatî‘ât-ı sâbıkasından igmâz olunup, ‘unvân-ı Vezâret'i ibka olunmuşidi. Sefer hıtâmında kemâ fi'l-evvel kayd-ı Vezâret'i ilga ve beş yüz guruş me‘âş ile Gelibolu'ya iclâ olunup, umûr-ı memlekete müdâhale ve vücûh-ı nâs ile mu‘âraza vü mücâdele üzere olduğu, ehâlî [Ü4  - V ] tarafından ihbâr ve Tekfûrdağı'nda ikameti bâbında fermân-ı ‘âlî ısdâr olunup, dağlu eşkıyâsının Kırkkilisa'ya vürûdlarında ehâlîye imdâd zemîninde bilâ-istîzân o tarafa revân olup, dâyiretü's-sev‘-i eşkıyâya tekarrüb ve tabî‘atında merkûz olan sû‘-i niyyet tezebzüb edüp, eşkıyâ ile safka-zen-i ittihâd ve bâ‘is-i tekavvî-yi erbâb-ı zulm ü ‘inâd olup, fukarâ vü zu‘afâyı tâlân ve niçe hânedânı pâ-zede-i zarar u husrân eyleyüp, bilâhare sâbıka Rumeli Vâlîsi Vezîr Tebedelenli ‘Ali Paşa vâsıtasıyla cürmü ‘afv olunup, înebahtı Sancağı ile Vezâret'i ibka vü takrîr ve bir müddet-i kalîleden sonra Karahisâr-ı sâhib Sancağı'yla siyâh-hâne-i emeli tenvîr kılınmışidi. Müşârun ileyhin Devlet-i ‘aliyye'ye olan isâ‘eti ferâmûş olunur keyfiyyâtdan olmadığına binâ‘en, tertîb-i cezâsı kulûb-i evliyây-ı umûrda matvî ve her sâ‘at ü ân i‘dâm u izâlesi menvî ise dahi, maslahata mübâşeret, kurb ü civârında mütemekkin Gürcü ‘Osmân Paşa'ya sebeb-i vahşet olacağı zâhir olduğundan, müşârun ileyh Anadolu'dan ‘azl ve Erzurum'a ‘azîmet etdikden sonra, Karahisâr A‘yânı Monla-oğlu'na emr-i ‘âlî ısdâr ve sühûletle istîsâli iş‘âr olunmuşidi. Merkum, emr-i Pâdişâhî'yi icrâda berzede-dâmen-i ihtimâm olduysa dahi, sâyir vüzerây-ı ‘izâm bu mâdde ile kendüyi ithâm edeceğini inhâ ve bir Mübâşir irsâlini istid‘â etmekle, âhar mâddeye me‘mûr olmuş sûretinde zu‘amâdan biri ta‘yîn ve mâdde hufyeten kendüye tebyîn olunup, Karahisâr'a vardıkda, Monla-zâde'yi keyfiyyetden âgâh ve ol dahi rûz-şeb [Ü4  - V ] sayd-ı tezerv-i rûhiyçün nasb-ı dâm-gâh edüp, hâric-i serâyında vâki‘ haremine vakt-i şâm ‘azîmet eder iken, der-kemîn2656 olanlar her tarafdan üzerine kurşun atup, işbu Cumâdelûlâ2657 evâyilinde^ kârını itmâm ve nâmını sahîfe-i ‘âlemden i‘dâm ve ser-i maktû‘u Âsitâne'ye getürilüp, siyâset-gâh-ı enâma vaz‘ ile terhîb-i kulûb-i mezâlim-pîşegân-ı eyyâm kılındı.
Müşârun ileyh tenû-mend ü cesîm, sâhib-i heykel-i ‘azîm, zâlim ü gaşûm, müstelezzât-ı nefsâniyyeye harîs u menhûm, leyl ü nehâr hemm ü kasdı nehb ü garet ve fikr ü zikri icrây-ı fesâd u mel‘anet idi. Monla-oğlu'na bu hıdmet mukabili Kapucu-başılık ihsân ve oğlu dahi Silahşörlük ‘unvânıyla ferhân kılındı.
