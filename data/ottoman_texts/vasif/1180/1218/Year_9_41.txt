Ba‘zı havâdis
Hicâz cânibinde zahîre vü zâd gayr-i mevcûd ve tarîk-ı Mısr-ı Kahire mesdûd olduğuna binâ‘en, Basra cânibinden ba‘zı mühimmât ve zehâyirin bahran îsâlinde sühûlet derkâr olduğunu Vezîr Cezzâr Paşa tezkîr ve Bağdâd Vâlîsi'ne zehâyirin îsâli bâbında mü’ekked emr-i ‘âlî ısdâr u tahrîr olunduğundan2706 başka, Ibn-i Su‘ûd'un Cidde'den hâyiben ‘avdeti telâş u ıztırâbını mûcib [Ü4  - V ] olup, mukaddemâ me’mûr2707 olduğu vech üzere Dir‘iyye üzerine hareket ve Hâricîler'i iz‘âca gayret eylemesi Bağdâd Vâlîsi'ne îmâ ve bu bâbda taraf-ı Sadâret-penâhî'den müşârun ileyhe mufassal kâ’ime2708 tahrîr ü isrâ olundu.
Sâbıkâ Şâm Vâlîsi ‘Abdullah Paşa, Devlet-i ‘aliyye tarafından müsteş‘ir ve sû‘-i fi‘li kâbil-i ‘afv olmadığı ‘indinde2709 zâhir ise de, Adana Eyâleti tevcîhiyle igfâl ve imtisâl-i emr etmediği hâlde tûğ ve sancağı ref ve Kıbrıs'a iclâ ve bu sûretin îkâ‘ı mümkin olmadığı hâlde sühûletle izâlesine sa‘y-i bî-hemâl kılınmak üzere Cezzâr Paşa'ya ve Haleb Vâlîsi'ne hıtâben ısdâr-ı misâl kılındı. ‘Abdullah Paşa hâle vâkıf ve sunûf-ı belâ hakkında müterâdif olacağını cezm ile Dürzî dağlarından asker getürdüp, Trablus'u2710 muhâsara eylediğini ehâlî Cezzâr Paşa'ya ihbâr ve fi'l-hâl tarafından bir mikdâr asker gönderüp, belde-i mezkûreden zulm ü tesallutunu def‘ edüp, Hamâ tarafına ılgâr ve Devlet-i ‘aliyye'den dâd-hâh olarak isti‘fây-ı cürm ü günâh eylediğini müşârun ileyh iş‘âr eyledi. Cezzâr Paşa'ya Şâm Eyâleti'nin tevcîhi, hılâfında olan Müftî Murâd-zâde ile Defterdâr Hasan Ağa'ya girân gelerek, fitne ihdâs edecekleri müşârun ileyhin mahsûsâtından olmağla, bu kazıyyeyi hufyeten Mütesellimi'ne ifhâm ve ikisini dahi dâ‘ire-i2711 hestîden i‘dâm eyledi2712.
Vehhâbîler Maskat Imâmı'nın kalem-rev-i hükûmetinde vâki‘ ehâlîyi ifsâd ve câ-be-câ muhârebe ile âteş-i ‘adâveti îkâd ederler idi. Zîrde mastûr olduğu vech üzere Cidde'de vâki‘ olan mağlûbiyyetlerini setr ile tekrâr sevb-i mel‘anete tereddî ve Imâm-ı müşârun ileyhin memleketine itâle-i dest-i te‘addî eyledikleri zâhir olduğuna binâ‘en, müşârun ileyh tedârükât-ı kaviyyeye âheng ve sarf-ı hazâ‘in2713 ile berren ve bahran müte‘ehhib-i [Ü4  - V ] perhâş u ceng olduğu derece-i yakîne mevsûl ve bu esnâda miyânelerinde muhârebeleri2714 vukü‘u menkuldür.
Maskat, ‘Ummân tarîkınde bahr sâhilinde beyne'l-cebeleyn vâki‘ olup, bilâd-ı Hind'e gidenler bu mahalle uğrayup, âbârından istifâ ve mâ‘-i ‘azbinden kesb-i safâ ederler. Şimâle doğru bilâd-ı Şahr ve Hadramevt hudûdu Maskat'a doksan fersah olup, İmâmı, Yemen İmâmı gibi Zeydiyye'dendir.
Defterdâr Efendi ve Baş-muhâsebe ve ba‘zı aklâmın Odacısı olan Bektâş nâm bir şahıs bu esnâda vefât edüp, zuhûr eden dört yüz kîse nakdi cânib-i mîrîden zabt olundu. Merkum her çend cizye ve iltizâmât umûruyla zâhirde meşgul olup, ticâreti bu rütbe mebâliğ cem‘ine mütehammil değil ise dahi, yâr yıkındısına râst gelüp, babasından müntakıl olan nukudu istirbâh ve ber-vech-i selem i‘mâl ile iddihâr-ı mâl eylediği ihtimâlât-ı ‘akliyyedendir.
