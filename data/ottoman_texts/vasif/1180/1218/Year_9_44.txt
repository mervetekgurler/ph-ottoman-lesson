‘Azl-i Vâlî-yi Şâm2737 ve Mîr-i Hâcc-şüden-i Vezîr Cezzâr Ahmed Paşa
Hâricîler'in kutr-ı Hicâz'da tuğyânları hasebiyle tedmîr ü istîsâllerine Şâm Vâlîsi'nin kudreti dâ‘ire-i istitâ‘atinden bîrûn ve ‘alâ-rivâyetin müşârun ileyh ol tarafa izhâr-ı meyl ü rükûn eylediği tahkîk-ı zunûn eylediğinden gayri, mukaddemâ Şâm'dan ‘azl olunup, itâ‘at-i emr-i ‘âlî etmediği, isâ’eti kulûb-ı evliyây-ı devletde muzmerr ve fîmâ-ba‘d o taraflarda vücûdu mûcib-i hatar olacağı mukarrer olduğundan ‘azli karâr-gîr ve Eyâlet-i Şâm Vezîr Cezzâr Ahmed Paşa'ya münhasır olduğu ma‘lûm-i sagır u kebîr olmuşidi. Bâdî-yi emrde Şâm tarafına tevcîh olunduğu takdîrde mazbût olan tavr u reftârına nazaran ‘adem-i kabûl ve yâhûd devlete bir emr-i ‘azîm tahmîl eyleyeceği meczûm-ı erbâb-ı ‘ukul ve Eyâlet-i Şâm'ı kendüsine istetmek sûreti ilka ve bu keyfiyyetler istimzâc olunarak, lâzım gelan re’y2738 ü tedbîr tarafından istiksâ olunmak zemîninde karîha-i sabîhadan hatt-ı hümâyûn ısdâr ve Hasekî ma‘rifetiyle savb-ı müşârun ileyhe tesyâr olunmuşidi. Müşârun ileyh maslahat-ı mezkûreyi tehvîn ü teshîl ve her hâlde rızây-ı yümn-iktizây-ı Şâhâne'yi tahsîl eyleyeceğini tahrîrâtında tafsîl edüp, Mısır ve Şâm, tarafına tevcîh ü ihsân olundukda, Mısır'ın nizâmı ve Hâricîler'in in‘idâmı husûsuna mübâşeret eyleyeceğini beyân ve Mısır'dan şimdilik nazarı kat‘ ile Şâm ve tevâbi‘inin tevcîhine irâde-i sâmiye cereyân eylediği tekrâr tarafına inhâ ve müşârun ileyh izhâr-ı sûret-i tav‘ u rızâ ve hattâ Mısır'ın nizâmı vakti geçüp, bu def‘a ‘adem-i tevcîhini istid‘â eyledi. [Ü4  - V ] Binâ-berîn Şâm ve Trablus eyâletleri ve Kudüs ve Nablus sancakları işbu Recebü'l-ferd evâyilinde^ müşârun ileyhe tevcîh ü ihsân ve Hicâz Ser‘askerliği'yle refî‘ü'ş-şân kılınup, iktizâ eden teşrîfât-ı meserret-iştimâl, Dergâh-ı ‘âlî kapucu-başılarından Mehmed Ağa ma‘rifetiyle savb-ı müşârun ileyhe irsâl olundu.
