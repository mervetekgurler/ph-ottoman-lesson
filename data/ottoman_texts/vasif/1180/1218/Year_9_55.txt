Ba‘zı vekayi‘
Dir‘iyye Ser‘askeri nasb olunan Bağdâd Vâlîsi Vezîr ‘Ali Paşa, me’mûr olduğu maslahat-ı mühimmenin te’diyesinde küllî su‘ûbet ve mezîd ‘usret îhâm ve hareketini tâkat gelmeyecek mühimmât ü edevâtın tedârük ü tehiyyesine inhisâr ile2783 kayimesinde hadd ü edebden hâric kelimât-ı lâgıyeye ikdâm etdikden sonra, evâhır-ı Cumâdelâhıre'de^ Vehhâbîler üzerine hareket üzere olduğunu sûret-i tenâkuzda ‘arz u i‘lâm etmişidi. Müşârun ileyh husûl-i merâmına dek Devlet-i ‘aliyye'ye izhâr-ı temelluk ü istizlâl ve nâyil-i merâm olduğu hengâm, Vezâret'e müstehakk olan muâ‘rızlarını birer sûretle def‘ ve ‘akibinde ibrâz-ı şîve-i nâz u delâl etdiği her ne kadar zâhir-i hâl ise dahi, li-maslahatin tarîka-i [Ü4 ] enîka-i igmâz u tecâhüle sülûk [V ] iktizâ edüp, taraf-ı müstecmi‘ü'ş-şeref-i hazret-i Sadâret-penâhî'den her su’âline müskit cevâb ve her i‘tirâzına müdellel ‘itâb îrâd olunup, takviye-i bâzû-yı iktidârı zımnında müte‘ahhid olduğu muhallefât bedelinden ve Bağdâd İrsâliyyesi mâlından işbu sefere harc etmek üzere me’zûn ve Bağdâd'dan piyâde tahrîrinin imkânı tarafından ‘arz-ı südde-i Cihân-bânî kılınmış olduğuna binâ’en, o tarafdan beş kadar Bin-başı tertîb etmek üzere lâzım gelan mebâliği, İngiliz Elçisi ma‘rifetiyle poliçe olunup, hareketini mûcib olacak tergibât gereği gibi icrâ ve bu mâdde-i cesîmede kemâl-i gayret ile bezl-i vücûd ve sarf-ı bûd ve ne-bûd eylemesi tarafına inhâ olundu.
Tebedelenli Vezîr ‘Ali Paşa'nın Rumeli'nden infsâli, sebeb-i füzûnî-yi keder ü melâli olmakdan nâşî, bir cihetle tatyîbi havâlî-kerd-i kulûb-i ekâbir ü e‘âlî2784 ve evvel ü âhır neyl ü vusûlüne tehassürü zâhir olan Tırhala Sancağı şehr-i Receb'in yirmi altıncı günü ber-vech-i ilhâk tarafına tevcîh olunup, mutasarrıf-ı sâbıkı Vezîr Bilâslı Mehmed Paşa dahi Ohri Sancağı'yla te’lîf ve hall-i İlâhî vuku‘unda nemâdâr bir mansıb ile tatyîb olunmak va‘diyle taltîf olundu.
Burusa Kazâsı, on dokuz Muharrem'i gurresinden ◊ zabt etmek şartıyla sâbıka Galata Kadısı ‘Uşşâkı-zâde es-Seyyid ‘Abdülhâlık Efendi'ye ve Şâm-ı şerîf Kazâsı, Kuds-i şerîfden munfasıl es-Seyyid ‘Osmân Efendi'ye târîh-i mezkûrda mutasarrıf olmak üzere tevcîh ü ‘inâyet ve Hâmise Rütbesi'nde olan mahdûm-ı hazret-i [Ü4 ] Fetvâ-penâhî Mustafa Hüsâmeddîn Efendi şehr-i Rebî‘ulevvel'in on dokuzundan tasarruf etmek üzere Galata [V ] Kazâsı ile manzûr-ı ‘ayn-i re’fet ve bu târîhde Halebü'ş-şehbâ Kazâsı ile Dervîş Paşa İmâmı Mehmed Efendi dahi dest-nevâzende-i mekremet kılındı.
