Garîbe
Tîmûr Paşa, Bağdâd Vâlîsi müteveffa Vezîr Süleymân Paşa merhûmun berkeşîdesi olup, niyaz u ilhâhına mebnî Vezâret'e nâyil olmağla, bu rabıta bi'l-verâse halefi olan ‘Ali Paşa ile mürtebit olmak zannıyla müşârun ileyhin tebe‘ât-ı sâbıka ve mezâlim-i lâhıkası Bağdâd Vâlîsi'yle bu def‘a müzâkere ve i‘dâmı husûsu müşâvere olunup, zulm ü gadrini işbâ‘ ile izâlesini ol dahi tecvîz ü tasvîb ve ma‘iyyetine me‘mûr2799 kılındığı hâlde sühûletle cezâsını tertîb edeceğini tahrîr etmişiken, Âl-i ‘Ubeyd'in bu cesâretini2800 takbîh ve o makule efrâd-ı nâsın i‘dâmı irâde olunursa bile, vüzerâya havâle olunmasının evleviyyetini tasrîh ile bi'n-nefs ‘aşîret-i merkume üzerine hareket eyleyeceğini telmîh eyledi.
Müşârun ileyh Dir‘iyye Ser‘askeri [V ] nasb olunup, Havâric'in def‘-i tesallut ve istîsâllerine [Ü4 ] me‘mûriyyeti pey-der-pey Devlet-i ‘aliyye tarafından iş‘âr u tafsîl ve tertîbât ve vücûh-ı sâyire ile bâzû-yı iktidârına kuvvet verilerek hareketi ta‘cîl olunur iken, bu hatb-ı cesîmi ta‘tîl ile Rakka tarafında mukîm Âl-i ‘Ubeyd üzerine ‘azîmet ihtiyâr eylemesi, kemâl-i televvününü i‘lân ve vâcibât-ı dîniyyeden olan umûr-ı mütehattimü'l-i‘tinâyı terk ü mugadere ile gayret-i mec‘ûleden münba‘is bir emr-i yesîrin temşiyyeti zımnında ifnây-ı vakt ü zemân eylemesi, erkân-ı devleti vâlih ü hayrân eyledi.
