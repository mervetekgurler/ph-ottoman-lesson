‘Afv-ı ümerây-ı Mısır ve vukû‘ât-ı2801 sâyire
Gürûh-ı Havâric'in semt-i Hicâz'a tesallut u hücûmları hasebiyle müdâfa‘aları kaydında olanların zâd ü imdâd ile takviye-i bâzû-yı iktidârları bahran Mısr-ı Kahire'ye münhasır olup, fitne-i Arnabud ve ümerâ ile bu maslahatın husûlü müte‘azzir ve Havâric dağdağası var iken Mısır'ın nizâmına tevakkuf eden küllî tertîbâtın kuvvetden fi‘le îsâli zâhir-i hâle nazaran gayr-i müteyessir olmağla, ümerâyı te‘mîn2802 ü igfâl ve vakt-i ferâğ u vüs‘atde satvet-i kahire-i Saltanat-ı seniyye ile mezbûrları pây-mâl-ı kahr u nekâl etmek tedbîri, erkân-ı devlet miyânında râbıta-bend-i istikrâr ve ba‘zı şurût ile cünhaları ‘afv olunup, ol bâbda lâzım gelan emr-i celîlü'l-i‘tibâr, Mısır Vâlîsi olup, el-yevm îskenderiyye'de mukîm Vezîr ‘Ali Paşa tarafına tesyâr olunmuşidi. Emr-i ‘âlî vusûlünden mukaddem ümerânın müşârun ileyh ile muhâbereleri vukü‘ bulup, şöyle ki, iki yüz kadar etbâ‘ ile Mısır'a dâhil [Ü4  - V ] olup, Arnabudlar'ın ta‘yînâtları beyler tarafından verilmek ve gümrükler ve sevâhil ve bâ-husûs îskenderiyye taraflarından zabt olunup, vülât ancak mahlûlâtdan ‘âyid şey‘ ile te‘ayyüş etmek şurûtunu îrâd etmişler idi. Teklîfâtları ‘ayn-i hıyânet ve garazları zabt-ı memleket ve icrây-ı ‘ukuk u ihânet olduğundan, meb‘ûsları müşârun ileyh tarafından redd ve derîce-i mefsedetleri sedd olunup, îskenderiyye muhâfazası ile dâmen-çîn-i iştigal ve müterassıd-ı encâm-ı hâl olmuşidi. Emr-i mezkûr yedine vusûl buldukda, kıyâsdan bîrûn hazâyin ü defâyin sarfıyla istihlâs olunan iklîm-i Mısır, ümerâ dedikleri süfehâ yedine tekrâr teslîm ve vüzerây-ı ‘izâm zîr-i tehakkümlerinde mübtelây-ı belây-ı ‘azîm olarak icrây-ı ahkâm-ı Sultânî'den ‘âciz ve bi'z-zarûre hevâlarına teba‘iyyet lâzım geldiği emr-i zâhir ü bâriz olduğundan, emr-i mezkûru ihfâ ve bir müddet tevkîfını evlâ görmüşidi. Bu esnâda hâssiyyet-i hâk-i Mısır iktizâsıyla Arnabudlar'ın bir sebeb ile dîk-i mefsedetleri galeyân ve Şeyhu'l-beled îbrâhîm Bey hânesi fî-tarfeti'l-‘ayn yağmâ vü tâlân ve bu cihetle tarefeyn birbirinden selb-i emniyyet ve ahadühümâ âhara izhâr-ı rûy-i dürüştî vü muhâsamet edüp, müşârun ileyhin ma‘iyyetine me‘mûr Bin-başı Kara Mustafa dahi eşkıyâ gürûhuyla ‘arbedeye hâhiş-ker ve hâh u nâ-hâh izin alup, Demenhûr'a doğru sevk-ı leşker ve bu günlerde muhârebeye mübâşeret eyleyeceğini müşârun ileyh tahrîr ü işâret eyledi.
Beylerin ‘afvına teşebbüs ancak cânib-i Hicâz'a2803 zâd u zahîre [Ü4  - V ] ile imdâd maslahatına mebnî olup, Hicâz Ser‘askerliği, Vezîr Cezzâr Ahmed Paşa'ya ve Dir‘iyye Ser‘askerliği, Bağdâd Vâlîsi Vezîr ‘Ali Paşa'ya ihâle olunduğuna binâ‘en, nüfûs-ı beşeriyye ekser-i ahyânda vehme mâyil ve hasmın2804 tedârükât-ı kaviyye ve sît-i savletinden hâ‘if2805 ü mütezelzil olageldiklerine binâ‘en, Hâricîler iki Ser‘asker-i nâmdârın me‘mûriyyetinden muztarib ve Hicâz tarafına kasd u hareketleri musammem ise de, memleketlerini bırakup âhar mahalle tecâvüzden müctenib olacağları zâhir olup, bu cihetle sükkân-ı beldeteyn emn ü râhatla mugtenem ve bu sene zuhûru muhtemel olan âfâtdan sâlim olacağları müteyakkın olup, “Mine’l-‘amûdi ile'l-‘amûdi ferecün”* mefhûmu üzere Mısr-ı Kâhire'de teferru‘n eden tâ‘ifeteyn-i muhtelifetü'l-meşâribin birine dahi giderek da‘vây-ı istibdâd ve teferrüd-i hükümetle vehn ü za‘f târî olup, ‘illeteyn, ‘illet-i vâhidede karâr ve anın dahi ‘ilâcı fazl-ı Hakk ile mümkin olacağı bedîdâr olup, bu esbâba nazaran ‘Ali Paşa'nın ber-vech-i muharrer ‘afv fermânını ihfâ eylemesi pek de zararlı olmayup, hâl böyle iken, yine inkılâbât-ı umûr-ı Mısrıyye'ye nazaran mütebassırâne harekete ikdâm ve letâyifü'l-hiyel i‘mâliyle iki tâyife beynine ilkây-ı ‘adâvet edecek esbâbın tehyi‘e vü sarfına ihtimâm ile fırkateyni2806 üftâde-i ka‘r-ı evhâm eylemek ve şiddet-i zarûret ilcâ etmedikçe2807 ‘afv fermânının ihrâcına meyl etmamek husûsları müşârun ileyhe makâm-ı Sadâret'den tahrîr ü ifhâm olundu. [Ü4  - V ]
