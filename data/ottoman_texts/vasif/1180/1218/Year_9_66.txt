Giriften-i Gürcü ‘Osmân Paşa ve itmâm-ı kâr-ı û2864
Gürcü ‘Osmân Paşa'nın birkaç seneden berü Devlet-i ‘aliyye'ye eylediği ihânet ve Beytülmâl-i Müslimîn'e îrâs eylediği hasâret, mahallerinde ber-vech-i tafsîl tahrîr olunmuşidi. Müşârun ileyh ‘an-asl gürg-i bârân-dîde ve Devlet-i ‘aliyye'ye etdiği rahne bir vechile hazm olunmayacağını idrâk ile taklîl-i dâyireden tersîde olup, sûret-i zâhirde mutî‘ u münkâd, ammâ hakıkatde [Ü4 ] menba‘-ı şerr u fesâd olup, Rumeli tarafından bir takrîb Anadolu'ya imrârı tedbîrine taraf-ı Sadâret-penâhî'den refte refte şurû‘ ve bu mâdde zımnında birkaç defa hayr-hâhân-ı Saltanat ile meşveretler vukû‘ bulup, erbâb-ı meşveret bu bâbda idâre-i âsiyâb-ı hayâl ü fikret ve Anadolu'ya imrârında mahzûrât-ı külliyye îrâdıyla ta‘sîb-i maslahat etmeleriyle, Sadr-ı vâlâ-câh “Fe-izâ ‘azemee fe-tevekkel ‘alallâh ”* mantûk-ı şerîfi üzere kasd u ‘azîmetlerinde pâ-ber-cây-ı merkez-i sebât ü metânet ve mir‘ât-ı zihn-i tâb-nâklarında tekarrur eden sûreti ‘adem-i tagyîr ile erbâb-ı şûrânın kân ev yekûn ihtimâlâtına perde-keş-i mümâna‘at olarak maksada mübâşeret etmişler idi. Binâ‘en-‘alâ-zâlik müşârun ileyhin sayd-ı mürg-i vücûd-ı nâ-sûdiyçün neşr-i hubb-i emânî ve bi't-tedrîc kendüye emniyyet vererek kalbinden izâle-i vesvese-i şeytânî eyleyüp, Anadolu Eyâleti tarafına tevcîh olunmak bâbında istimzâc ve kutr-ı mezkûr rahbu'l-etrâf ve vesî‘ü'l-eknâf olmak takrîbiyle

◊ 30 Ramazân 1218 = 13 Ocak 1804 Cuma.
min-cemî‘i'l-cihât merâmına muvâfık gelüp, izhâr-ı rûy-i neşâşet ü intihâc etmekle, fi'l-hâl eyâlet-i mezkûre tevcihiyle tebşîr ü tefrîh ve ol dahi kemâl-i emniyyet kesb eylediğinden, başında olan eşkıyâyı Kütahya'ya doğru ma‘an sevk u tesrîh eyleyüp, esnây-ı tarîkde kendüden ve askerinden sudûr eden zulm ü husrân, Dîvân-ı ‘âlî'ye bess-i şekvâ ile ‘arz u beyân oldundukça, şübheye varmamak zımnında Sadr-ı ‘âlî-mikdâr tarafından hüsn-i müdâfa‘a ile def‘ ve bir-iki def‘a taraf-ı ‘âlîlerinden ba‘zı mahremleri irsâliyle kalbinden bi'l-külliyye hadşe vü ıztırâb ref‘ olunmuşidi. [Ü4 ] Çünki müşârun ileyh şübheden ‘ârî ve Sadr-ı ‘âlî-kadr vaktinde hakkında bir bâdire vü hatar gayr-ı cârî olduğunu teyakkun eylemiş *
ise de, el-Hâ mü hâ ifün medlulunca derun-ı habâset-meşhunundan havf u hirâs külliyyen def‘ ü izâle olunamadığı mahsûs olduğundan, ol esnâda Vezîr ‘Alâ‘eddîn Paşa'nın sıhriyyeti hasebiyle Erzurum hâlî kalup, i‘mâl-i letâyifü'l-hiyel ile hod-be-hod Erzurum'a müşârun ileyhi taleb-kâr ve ol vechile tevcîh emri tarafına ba‘s ü tesyâr olundu. Ol dahi kemâl-i emniyyet ile yerinden nehzat ve âheste reftâr ile mansıbına ‘azîmet eylediği hâlde, Trabzon Vâlîsi Vezîr Tayyâr Paşa'ya i‘dâmı bâbında tedbîrât u tasarrufâtı şâmil nihânî emr-i ‘âlî ve tahrîrât-ı Sadâret-penâhî tesyîr ve bu maslahatı ber-vech-i sühulet idâre eyler ise, mükâfâten Erzurum Eyâleti'yle tevkır olunacağı ifâdesinden fazla, sâyir o etrâfda vâki‘ zûr-mend ve müte‘ayyin kimseler dahi me‘murlar ile hem-dest-i ittihâd u muvâfakat olarak bu maslahatı tekmîl eylemek ve bâ-husus Kemah ve Kuruçay voyvodaları Sâğır-zâdeler'e başka başka tahrîrât hafiyye-i Sadru's-sudur irsâliyle her taraf bend ü sedd ve ifrâğ-ı kavâlib-i re‘y ü tedbîr ile encâm-ı kâra rişte-i intizâr-ı medd olunmuşidi. Müşârun ileyh turuk u mesâlikin insidâdını ihsâs ve hakkında su‘-i mu‘âmele suretini fehm ü iftirâs eyleyüp, reh-i râstdan ‘udul ve sa‘bü's-süluk mahallere sevk-ı matâyâ vü huyul edüp, bir mahall-i teng-nâhda Sâğır-zâdeler merkum ile muhârebeye ibtidâr ve kendüsini zahm-dâr eyledikleri ve ne hâl ise Erzurum'a vusul ve şehre bir sâ‘at olan Kân Karyesi'ne duhul [Ü4 ] edüp, mukaddemâ müşârun ileyhin in‘idâmı aksây-ı murâd-ı devlet olduğu, Muş Mutasarrıfı Murâd Paşa'ya ve Mahmud Paşa'ya hufyeten ifâde olunup, bu bâbda icrây-ı fütüvvet ile bu dâhiyeyi def‘ etmek ve bu mukabelede taraf-ı Saltanat'dan ecr ü mükâfâta neyl ile hakk-ı nân u nemeki îfâ eylemek kazıyyeleri verây-ı perde-i hafâyâdan îmâ ve anlar dahi bu maslahat tetmîmine âmâde vü müheyyâ olmuşlar idi.
Müşârun ileyh Erzurum'a duhûl kasdını etdiyse dahi, ehâlî kazıyyeye vukuf ile izhâr-ı rûy-i imtinâ‘ u ibâ ve o hilâlde Tayyâr Paşa ve Murâd Paşa ve sâyir gümeştegân-ı devlet dahi kurb-i Erzurum'a vusûl ve ahadühümâ âhar ile muhâbere eyleyerek, me‘mûriyyetlerini icrâya berzede-dâmân-ı i‘tinâ olmuşlar idi. Müşârun ileyh etrâf u eknâfını mesdûd bulup, ne cây-ı sitîz ve ne mahall-i gürîz olduğunu gereği gibi tefehhüm ve mukaddemâ ta‘lîm-i tedbîr-i Sadrı müşterî-tedbîr ile Tayyâr Paşa tarafından Deli-başısı dahi ba‘zı va‘d ü va‘îd ve zecr ü tehdîd ile dâyiresine celb olunup, bu takrîb sevretine inkisâr ve ikbâl-i se-rûzesine bi'l-külliyye idbâr ‘ârız olup, bilâhare hakkında birkaç defa emr-i kazâ-mâza-cereyân sudûr eden İspir Voyvodası Memi-oğlu ile istizhâr ve bir mahalle gelüp, cem‘iyyetlerini iksâr eyleyerek, bir gün ‘ale's-seher bağteten Erzurum'a duhûl kasd-ı fâsidiyle asker mevcûdunu tertîb ve her koldan sevk u tesrîb eylediğini Erzurum ehâlîsi mu‘âyene ile mukabeleye şitâb ve etrâfda der-kemîn-i fursat olan me‘mûrlardan sâlifü'l-beyân Muş Mutasarrıfı Mîr-i mîrân Murâd Paşa beş-altı bin mikdârı ‘aşâyir atlusuyla [Ü4 ] erişüp, bî-muhâbâ hücûm ile darb-ı tîğ-i âteş-tâb ve merkumun askerini üftâde-i halâb-ı ıztırâb edüp, vâfirini küşte-i şemşîr-i demâr ve kusûru birer fürce bulup, gûyây-ı “el-Firâr! el-Firâr!”* oldular.
‘Osmân Paşa dahi Murâd Paşa tarafından hayyen ahz olunup, dâyiresinde habs ü i‘tikal ve vuku‘ bulan keyfiyyet Tayyâr Paşa ve Murâd Paşa tarafından ‘arz-ı Der-bâr-ı ‘atûfet-iştimâl kılınmışidi. Bu haber-i hayr-ı dâfi‘ü'z-zayrdan hayr-hâhân-ı devlet belki erbâb-ı hirfet ü sınâ‘at lebrîz-i sürûr ve a‘dây-ı devlet dâyimâ böyle makhûr olmak da‘avâtını berdâşte-i dergâh-ı Rabb-i Gayûr eylediler. Magzûb-i merkumun bir ân akdem kaydı görülüp, ser-i felâket-zedesi irsâl olunmak bâbında Vezîr Tayyâr Paşa'ya ve Murâd Paşa'ya hıtâben kayime-i hazret-i Sadâret-penâhî tahrîr olunduysa dahi, Tayyâr Paşa ‘unfuvân-ı şebâbiyyet ü nahvet ve ânife-i Vezâret iktizâsıyla bu maslahat müstakıllen ma‘rifetiyle görülmek kaydına düşüp, Murâd Paşa dahi sebkat eden emeğine nazaran rûy-i imtinâ‘ gösterüp, encâm-ı kâr bu keyfiyyeti ‘arz-ı huzûr-ı Sadr-ı ‘âlî-mikdâr etmeleriyle, derhâl Murâd Paşa'ya makam-ı Sadâret-penâhî'den müe‘kked ka‘ime tahrîr ve müşârun ileyhin ser-i maktû‘u Tayyâr Paşa tarafından gelmek münâsib olduğunu tastîr buyurup, Paşa-yı mûmâ ileyh dahi emre imtisâl ve kaydını görüp, ser-i maktû‘unu müşârun ileyh tarafına irsâl edüp, Vezîr-i müşârun ileyh dahi maktûl-i mezbûrun ser-i maktû‘unu matıyye-i isti‘câle tahmîl ve Âsitâne-i sa‘âdet'e tavsîl edüp, nihâde-i meydân-ı siyâset ve bu vesîle [Ü4 ] ile irhâb-ı kulûb-i ehl-i gavâyet kılındı.
Murâd Paşa'nın bu bâbda küllî hıdmeti sebkat ve bir nev‘ ikrâm ile hâtırı tatyîb olunmak muvâfık-ı şîme-i mürüvvet olmağla, cânib-i seniyyü'l-menâkıb-ı hazret-i Tâc-dârî'den bir sevb bol yenlü semmûr kürk ve taraf-ı Âsafî'den bir kabza mücevher hançer ve bir donanmış esb ile kadr ü şânı terfî‘ u tenvîh olunduğundan mâ‘adâ, zât-ı şevket-simât-ı Zıllullâhî'de mermûz olan hasâyis-i çâker-nüvâzî muktezâsı üzere Paşa-yı mûmâ ileyhin küçük oğlu Mirzâ Bey'e dahi Mîr-i mîrânlık rütbe-i sâmiyesi ihsân ü tevcîh olundu.
Vezîr Tayyâr Paşa, işbu lezâyiz-i ceng ü peykârdan çâşnî-yâb-ı hazz u nasîb olmadıysa da, müşârun ileyh infâz-ı emr ve irâde-i ‘aliyye-i cenâb-ı Kişver-güşâyiçün tedârükât-ı kaviyye ve asâkir-i vâfiye ile yerinden hareket ve Paşa-yı merkumun tehassun eylediği Kân Karyesi'ne on sâ‘at mesâfe olan “Aşkala” nâm merhaleye nâzil ve velvele-i kurbiyyeti, Paşayı maktûlün askerine sebeb-i irhây-ı mefâsil olup, anın dahi tatyîb ü te‘lîfi muvâfık-ı şîme-i çâker-nüvâzî olmağla, taraf-ı zâhirü'ş-şeref-i hazret-i Cihân-bânî'den bir sevb a‘lâ bol yenlü ferve-i semmûr-ı fâyizu'l-hubûr ve tahsîn ü âferîni mutazammın ta‘bîrât-ı çâker-perveriyle meşhûn sâdır olan bir kıt‘a emr-i ‘âlî irsâli ile kadr ü i‘tibârı mevfûr kılınup, taraf-ı Sadâret-penâhî'den dahi zî-kıymet bir mücevher sâ‘at irsâl ve Kethudâ ve sâyir bu hıdmete dâmen-cîn-i sa‘y ü ihtimâm olanlara hila‘-ı fâhıre gönderilüp, teşrîfât-ı seniyye-i hazret-i Cihân-dârî cümle hakkında ta‘mîm ü isbâl olundu.
İnsân bi't-tab‘ kesb-i emvâle harîs ü menhûm ve ba‘zan bu garazı [Ü4 ] tahsîl içün nefsini itlâf u ma‘dûm eylediği bi't-tecribe ma‘lûm olup, magzûb-i müşârun ileyhin üzerine hücûmda kusûr etmamek garazına binâ‘en, me‘mûr olan sunûf-ı askerîyi bir tarîk ile tahrîz u igrâ ve muktezây-ı hırs u tama‘ ile kendülerini âteşe ilka etmek tedbîrine dahi teşebbüs olunup, şöyle ki, merkumun demi heder olduğu gibi, emvâli dahi yağmâ ve Devlet-i ‘aliyye tarafından bu mâddeyi ‘adem-i tecessüs ü istifsâr ma‘nâları ber-vech-i te‘kîd ru‘esây-ı1 asâkire teblîğ ü inbâ olunup, bu cihetle me‘mûr olan askerde şevk-ı küllî peydâ ve tarfetü'l-‘aynda asker muhâlefetini kesr ile meşgul-i maslahat-ı yağmâ olup, bu tarafdan dahi emvâl ü eşyâsı fi'l-hakıka tecessüs olunmayup, îfây-ı şart-ı mu‘âhede ve bu tedbîr-i dil-pezîrin dahi semere vü nef‘i müşâhede olundu. Sadrıa‘zam ve bedr-i efham hazretlerinin bir seneden berü bâgî-yi merkumun izâlesi bâbında vuku‘ bulan hüsn-i tedbîri ve temâmca emniyyet-i musanna‘a i‘tâsıyla ol vahşî-yi deşt-i şekaveti bend ü teshîri sâyir mehâsin-i Âsafâne'lerine ser-levha2865 vü ‘unvân ve zât-ı kerrûbî-sıfâtlanna mûcib-i tahsîn-i firâvân olacağı, vâreste-i şübhe vü gümândır.
Maktûl-i mahzûl bu ârâ‘-i ‘âlem-pesend ile bend olunmayup, ednâ mertebelerde şekk ü zann semtine zâhib olsa, ‘âdet-i kadîmesini tecdîd ile cem‘-i eşkıyâ ve tergıb-i bugat ve istihlâl-i ‘urûz-ı muhsanât ve gasb-ı emvâl-i ‘ibâd ve tahrîb-i kasabât ü bilâd eyleyerek, eşkıyâyı teksîr ve bu zulm ü hasâreti her tarafa sirâyet ü te‘sîr edüp, Sultân Ahmed-i Sâlis vaktinde Anadolu memleketinde ref‘-i livây-ı bagy u şeka eden Celâlî Hasan Paşa gibi vâfir zemân Anadolu'yu istîlâ ile vedî‘a-i cenâb-ı Sübhân olan fukarâyı istimlâk ve emvâl ü eşyâlarını2866 nehb ü istihlâk etmek ihtimâli ma‘lûm-i ehl-i idrâk olduğundan başka, taraf-ı müstekmilü'ş-şeref-i Âsafâne'den Erzurum müte‘ayyinlerine dahi nihânî mâdde tahrîr olunmayup, Kazâ‘-i Erzurum'a dâhil olsa idi, Sultân Murâd-ı Râbi‘ vaktinde serdâde-i vâdî-yi ‘isyân [Ü4 ] olan Abaza Paşa gibi kal‘ayı zabt ile Erzurum müte‘ayyinlerini i‘dâm ve Devlet me‘mûrlarıyla muhârebeye kıyâm edüp, bu dâhiye-i ‘uzmâyı def‘ içün Devlet-i ‘aliyye niçe hazâyin ve asâkir ifnâsına muhtâc olmak lâzım gelür idi. Yümn-i ikbâl-i hazret-i Pâdişâhî ve hüsn-i tedbîr-i cenâb-ı Sadâret-penâhî ile bu gayile-i hâyile mündefi‘ ve kulûb-i evliyây-ı devletde olan hadşe mürtefi‘ olup, gerden-keşân-ı tavk-ı itâ‘at olan sâyir hazelenin dahi inşâ‘allah refte refte kayıdları görilüp, memâlik ma‘mûr ve fukarâ vü zu‘afâ nâyil-i âsâyiş ü huzûr olacağları eltâf-ı İlâhiyye'den müsteb‘ad ü dûr değildir2867.
