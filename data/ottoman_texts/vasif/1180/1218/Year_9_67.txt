Küşten-i İbn-i Su‘ûd ve zahm-hûrden-i birâdereş
İran halkının hânedân-ı Nübüvvet'e şevk u garâmları derece-i ifrâta resîde olduğundan, Vehhâbîler'in geçen sene Meşhed-i İmâm Hüseyin'e etdikleri hakaret ü izdirâ, kavm-i mezkûru âh u enîne mübtelâ ve imkân müsâ‘id olsa, Necid tarafına sagîr u kebîr ve bernâ vü pîri hâfiyen ve hâsiren hücûm ü iktihâm ve ahz-ı sâr ile tahrîb-i diyârlarına ikdâm eyleyecekleri bedîhiyyât-ı umûrdan olup, binâ-berîn ‘Acemiyyü'l-asl bir ferzend-i ercümend, tahsîl-i nâm u şöhret ve izhâr-ı kemâl-i mahabbet kasdıyla nefsini fedâ ve İbn-i Su‘ûd'un kârını itmâm niyyeti ile zikr-i âtî bir emr-i hatîre ictirâ edüp, ârâm-gâhı olan mahalden kat‘-ı peyvend-i1 ikamet ve tayy-i tûmâr-ı menâzil ile Bağdâd-ı Bihişt-âbâd'a vaz‘-ı pây-i celâdet edüp, Vâlîsi Vezîr ‘Ali Paşa ile iltika ve kasd ü niyyetini ifâde vü inhâ ve ancak bir re‘s2 hecîn ve bir mikdâr zâd ü zevâde ile kendüye [Ü4 ] i‘ânet olunmasını istid‘â eyledikde, merkumun tavr-ı civân-merdânesi müşârun ileyhe gayet hoş gelüp, ‘atâyây-ı külliyye ile niyyetini te’kîd ve şevkini ber-mezîd etmek irâdesinde olduysa dahi, merkumun bu hareketi [V ] celb-i mâl kasdıyla olmayup, mahabbet-i Âl-i ‘Abâ'dan nâşî bir hâlet olduğundan, o makule hutâm-ı dünyâdan dâmen-keş-i rağbet ve Dir‘iyye cânibine zâmile-bend-i ‘azîmet olmuşidi. Fedâyî-yi merkum Hakk'a tevekkül ve kat‘-ı beyâbân ederek Dir‘iyye'ye tevassul ve kâr-güzârân-ı Vehhâbiyân'dan ba‘zısına: “Su‘ûd'a kağıdlarım vardır” deyü tekavvül edüp: “Su‘ûd ile mülâkat mümkin değildir” cevâbını aldıkda, merkumdan kat‘-ı rişte-i ümmîd ve peyvend-i matlabını vesîle-i uhrâya takyîd edüp, bilâhare vakt-i ‘asrda ‘Abdül‘azîz bin Su‘ûd ile edây-ı salâta kıyâm ve secdeye varıldığı gibi a‘nâk-ı ricâlden tevessüb ederek, merkum ‘Abdül‘azîz'i deşne-i zehr-âlûd ile katl ü i‘dâm ve birâderi ‘Abdullah'ı dahi bir zahm-ı mühlik ile âvâre-i hareket ve pâ-füşürde-i dest-i eziyyet edüp, nemâzda bulunanlardan ‘Uneyze Şeyhı ve sâyir mübtedi‘ler sell-i seyf-i sâr ve ol ferzend-i yegâneyi darabât-ı pey-der-pey ile reh-rev-i dâru'l-karâr eylediler. Şeyh-ı merkum bu cem‘iyyetde bulunmasa, zikr olunan fedâyî tahlîs-i nefs etmek mümkin olduğunu, Müntefık Şeyhı mektûbunda tahrîr ve “Küveyt” nâm mahalden ‘Arabiyyü'l-‘ibâre vürûd eden kağıdda bu kazıyye minvâl-i meşrûh üzere tastîr olunmuş. ‘Arabî mekâtîbe nazaran Bağdâd Vâlîsi'nin tahrîrâtında mugayeret fehm olunduğundan, ‘Arabî mektûblardan keyfiyyet tahkik ve işbu mecelleye [Ü4 ] tenmîk olundu.
Katl olunan ‘Abdül‘azîz'in birâderi ‘Abdullah dahi zahm-ı fedâyîden gayet müte‘essir olup, selâmeti mechûl ve ol dahi birâderine mevsûl olacağı menkuldür. Maktûl-i mezkûr, Su‘ûd'un erşed-i evlâdı ve vuku‘ bulan fesâdın ekserine bâdî olup, i‘mâl-i asâkir ve celb-i ‘aşâyir ve ihdâs-ı2868 [V ] münker ve îcâd-ı mekr ü şerde yed-i tûlâ gösterüp, hayâtda kalsa, fikr ü tedbîriyle2869 niçe mekârih-i umûr hudûsu muhayyel ve memâtı ‘âleme hayırlı bir maslahat idüği berâhîn-i ‘akliyye ile müdelleldir. Beytüllâhi'l-harâm'a etdiği ihânet ve ‘ale'l-husûs Tâyif halkına izhâr etdiği cevr ü felâket, ‘âkıbet-i eşedd-i2870 ‘ukubet ile katlini îcâb ve birâderini dahi bir zahm-ı hevlnâk ile üftâde-i çâh-ı ıztırâb eyledi. Su‘ûd'un sâyir evlâdında fetk u ratk-ı umûr ve nasb-ı şebeke-i fesâd u şürûr me‘mûl olmayup, inşâ‘allah kuvve-i istidrâcları münkesir ve fîmâ-ba‘d izhâr-ı tecellüd ile ne mahalle teveccüh ederler ise, hâyib ü hâsir olacağları emr-i zâhirdir. Bu hılâlde Bağdâd Vâlîsi, Necid taraflarına talâyi‘ ihrâc edüp, Necidîler'in ba‘zısına tesâdüf etmeleriyle, asker-i Bağdâdiyân galib ve Necidîler'in ekserîsi müsta‘sıl olup, ecel-i nâ-resîdeleri Dir‘iyye tarafına hârib oldukları ve Tâyif muhâfazasına Vehhâbiler'in vaz‘ etdikleri asker, Şerîf-i Mekke'nin gümâştegânı yedinde bir müddet mahsûr ve ba‘dehû ekseri müdemmer ü makhûr olup, i‘ânete me‘mûr olan ‘aşâyirin dahi imdâda ‘adem-i mücâseret ile hâyiben ‘avdetleri havâdisi ve Tâyif'in kemâ-kân Şerîf-i Mekke tarafından zabt olunduğu ahbârı, Vehhâbîler'in mukaddime-i idbârları olduğu emr-i müteyakkındır.
