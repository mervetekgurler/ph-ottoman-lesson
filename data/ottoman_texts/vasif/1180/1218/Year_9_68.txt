Vukû‘-ı muhârebe ve münhezim [Ü4 ] -şüden-i gürûh-ı eşkıyâ
Dağlu eşkıyâsı bâlâda mezkûr şenâ‘at ü hasâreti icrâdan sonra sâyir kasabâtı rahne-dâr u tahrîb etmek kasdıyla —Ballı” nâm karyede temekkün eyledikleri te‘ayyün eylediğine binâ’en, mukaddemâ Âsitâne-i sa‘âdet'den [V ] ta‘yîn olunan mu‘allem asker ve Ser-çeşme ma‘iyyetinde olan dîvânegân, Selânik Mutasarrıfı Vezîr ‘Osmân Paşa dâyiresine lühûk ve fazl-ı cenâb-ı Bârî'ye rabt-ı peyvend-i i‘timâd u vüsûk edüp, mu‘allem asker, kendülere muhtass olan tabl u sûrnâlarını çalarak tertîb-i ‘acîb ve tavr-ı garîbleri üzere dört tarafdan zikr olunan karyeye hücûm ve karye-i mezkûrenin birkaç hânesini zabt ile irhâb-ı kalb-i hasm-ı meyşûm etmişler idi. Asker-i müretteb-i hazret-i Tâc-dârî'yi gürûh-ı eşkıyâ, sâyir askere teşbîh ile bî-muhâbâ mukabeleye ictirâ etdiler ise dahi, cebel-i râsih ve ‘alem-i bâzıh gibi metîn ü müstahkem olan sufûf-ı mersûsalarına fürce-yâb-ı vusûl olamayup, dûrdan âgaz-ı cidâl ü gavga ve asker-i hâss-ı hazret-i Şehriyârî mânend-i tegerg-i belâ, eşkıyâ üzerine top u tüfeng dânelerin yağdırup, ba‘zısını ifnâ ve ekserini cerh-i elîme mübtelâ etmeleriyle, eşkıyâ bu asker-i kûh-peykere mukabele mümteni‘ olduğunu idrâk ve mecrûh u mürdelerini imdâd-ı şu‘le-i hâşâk ile ihrâk ederek, vasat-ı karyede vâki‘ çiftliği dârü'l-emân ittihâz eylediler. Bâgılerin bir mikdârı Ballu Karyesi'ne karîb bir karyede olup, bu ma‘reke-i cân-sûza vukuf ile hem-râzlarına i‘ânet içün yek-pâre2871-süvâr ve hâric-i karyede müntehiz-i fursat olan Ser-çeşme ve sâyir süvârî askerine müsâdefe ile iki taraf mütesaddî-yi peykâr olup, [Ü4 ] i‘ânetden me‘yûs ü nevmîd ve inhizâm-ı fâhiş ile hevâdârlarından ba‘îd olup, bundan sonra birkaç def‘a dahi çiftlikde muhârebe [V ] vuku‘ ve her bâr o fırka-i mahzûle ser-pençe-i asker-i Pâdişâhî'de menkûb u masrû‘ olup, nâ-çâr firâr ve Bergos semtine doğru râyet-keş-i idbâr oldukları haberi, resîde-i Dergâh-ı felek-medâr olmuşidi.
Mu‘allem asker bir müddetden berü nüzûl-i berf ü bârân ile bîzâr ve ba‘zıları dahi hîn-i muhârebede zahm-dâr olmak hasebiyle muhtâc-ı tîmâr olduklarından gayri, fîmâ-ba‘d o tâ‘ife-i2872 zahm-hûrdeye piyâde askeri lâzım olmayup, zümre-i süvârî ile kârları tetmîm olunmak ru‘esây-ı2873 asâkir miyânında müzâkere vü tasmîm olunup, mu‘allem askerin Tekfûrdağı'nda ikametleri istısvâb ve Ser-çeşme ve sâyir süvârî kafây-ı eşkıyâdan ‘azm ü şitâb ederek, Bergos kurâsından —Kumsûr” nâm karyede mecma‘-ı bugata2874 pâ-nihâde-i vusûl ve derhâl cenge meşgul olmalarıyla hazele-i mezkûre bu mahalde dahi sadme-i asker-i Pâdişâhî'ye tâkat getürmeyüp, hezîmete âgaz ve bir sâ‘at mesâfede vâki‘ Bedirler Karyesi'ne mânend-i mürg-i nîm-bismil pervâz eylediler. Vukû‘ bulan sûret-i muhârebe müşârun ileyh tarafına tafsîl ve kudûmları askeri tarafından ta‘cîl olunup, müşârun ileyh dahi ılgar ve mecma‘-ı askere vusûlünü eşkıyâ hiss ile oldukları mahalde firâr ve Vize Kazâsı'nda vâki‘ bir kûh-i bülendi püşt ü penâh ittihâzıyla semt-i necâtı nükave-i efkâr eylediklerini, Vezîr-i müşârun ileyh merreten-ba‘de-uhrâ tahrîr ü iş‘âr eyledi.
Bu muhârebede mu‘allem askerden sûret-nümây-ı zuhûr olan [Ü4 ] celâdet ve hîn-i ma‘rekede usûl-i tertîblerine ri‘âyetle meşhûd-ı ‘âlemiyân olan metânet birkaç seneden berü haklarında kârger olan emek [V ] ü sa‘yi hebâ etmeyüp, efrâd u a‘yânına bezl ü infâk olunan revâtib ü vezâyif mahalline munsarıf olup, her biri hakk-ı nân u nemeki îfâ ve uğur-ı Şâhâne'de ser ü cânların fedâ edüp, bu mukabelede nâyil oldukları ni‘met-i bî-şümâr kat kat helâl ü hoş-güvâr ve nafakat u vezâyif-i girân-kadre istihkakları âşikâr oldu. Sinîn-i çendînden2875 berü def‘-i tesallutlarına niçe hazâyin ifnâsıyla dest-res mümkin olmayan eşkıyâya zikr olunan asker-i cedîd-i Tâc-dârî izâka-i zehr-âbe-i hışm u kîn ve sadây-ı pey-der-pey-i top2876 u tüfeng-i sehm-gîn ile o gürûh-ı mekrûhun ekserini reh-rev-i dereke-i siccîn edüp, mânend-i Pervîn cem‘iyyetleri teferrukdan emîn iken, hücûm-ı asker-i mansûr ile benâtü'n-na‘ş gibi perîşân ve iltiyâm kabûl etmeyecek derecelerde sîne-kûb-ı husrân oldular. Garâyib-i ahvâldendir ki, mu‘allem askeri eşkıyâ üzerine ta‘yîn olundukları hengâm: “Sâyir asker gibi hılâl-i tarîkde re‘âyâya ta‘arruz u âzâr ve zâbitlerine muhâlefet ile hîn-i muhârebede ‘adem-i sebât ‘âdetlerini izhâr ederler mi?” deyü Âsitâne'de mukîm düvel elçilerinin ba‘zıları verâlarından mahsûs âdem irsâl etmişleridi. Yollarda müretteb asker gibi meşy ü hareket ve kurâ vü kasabât halkının şey‘-i hasîs ü nefîsine ‘adem-i rağbet ve harb ü peykârda usûl-i tertîblerine ri‘âyet ile izhâr-ı metânet eylediklerini meb‘ûslar gelüp, elçilere ihbâr ve Devlet-i ‘aliyye henûz zimâm-ı askerine mâlik ve tedbîr-i indifâ‘-ı mehâvif ü mehâlik eylediği havâdisi miyânelerinde2877 şâyi‘ [Ü4 ] ve dâhil-i dehlîz-i mesâmi‘ oldu. Askere Başbûğ olan Vezîr ‘Osmân Paşa [V ] dahi gayret ü ikdâmda ve askeri i‘mâl ü istihdâmda terk-i râhat u hâb ve sâyir asker dahi şiddet-i şitâya bakmayup, sûret-i kerr ü ferde cenge şitâb ve mukâbele-i a‘dâda bünyân-ı marsûs gibi sâbit ü kâyim oldukları haberleri isticlâb olundu2878.
Sadr-ı sütûde-tedbîr asker-i mezkûru tesyîr eyledikleri hînde cümleyi nesâyih-i müşfikâne ile taltîf ve ‘ale'l-husûs Ser-çeşme ve sâyir ru‘esây-ı süvârîyi va‘d-i karîbü'l-incâz ile cenge teşvîk ve hasımdan rû-gerdân olmamak üzere tahlîf buyurup, fazl-ı Bârî ve himmet-i hazret-i Tâc-dâri'yle sa‘y ü ikdâm-ı hazret-i Âsafî müsmir ve eşkıyânın bir mahalde müşâhede edemedikleri kuvve-i kâhire-i Saltanat bedîdâr u zâhir oldu. Seferler hengâmında ba‘zı eşkıyâ fursatı ganîmet ‘add edüp, celb-i mâl ve kesb-i refâhiyyet-i hâl ile bâlâ-rev-i girîve-i i‘tilâ olmak arzûsunda oldukları hezâr-bâr tecribet-güzâr-ı uli'n-nühâ olup, Mısır seferi takrîbi ile Memâlik-i mahrûse'de mahall-be-mahall şegab u şûr, sâmân-rübây-ı erbâb-ı şu‘ûr olup, Sadr-ı Felâtûn-‘akl u hûş, bu hutûb-ı hevlnâke dâyir olan tenbîhât-ı Şâhâne'yi sımâh-ı sadâkatine mengûş edüp, kutub-vâr yerinde ber-karâr olup, ba‘zı mahallere ta‘yîn-i asker ve ba‘zı kimseleri âhara teslît ile memleket-i Pâdişâhî'den izâle-i şûr u şerr edüp, fi‘len ve kavlen zuhûr-yâfte olan tedbîrât2879 u tasarrufâtı şâyân-ı tahsîn [V ] ü şâbâş ve sezâ-vâr-ı medîha-i bî-kıyâs olmuşdur. Cenâb-ı nesak-tırâzende-i ekvân ve Nesak-sâz-ı umûr-ı ‘âlemiyân [Ü4 ] te‘âlâ zâtuhû ‘arn’ş-şebîhi ve'n-noksân* ol Sadr-ı himem-güster'i dâyimâ rızây-ı şerîfine muvâfık ve irâde-i hazret-i Şehinşâhî'ye mutâbık efâ‘îl-i hayriyye ve fevâyid-i mülkiyyeye mazhar ve yevmen-fe-yevmen Devlet-i ‘aliyye'ye dest-yârî-yi tedbîr-i dil-pezîriyle feth u nusrat rûzî vü müyesser ede, âmîn!
