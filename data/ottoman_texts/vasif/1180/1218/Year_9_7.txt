Zikr-i infisâh-ı musâlaha-i Françe ve İngiliz
Malta Cezîresi kadîmi üzere serbest olmak mukavelesinde mukaddemâ iki devlet miyânında sebkat eden muhâvere vü mücâvebe2580, istînâf-ı mücâdele vü muhârebeyi takrîb etmişiken, îngilizlü'nün bi't-te‘ennî sükûtu Françelü'yü mugterr ve i‘tirâf-ı serbestiyyete gûyâ muztarr edüp, ‘alâ-zu‘mihim def-i gavâyil ile matlablarına nâyil olmuşlar idi. Françelü'nün Cezîre-i Malta'yı hâlet-i ûlâsına tenzîl mutâlebesinde oldukları ba‘de-bürhetin mine'z-zemân Malta'yı kemâ-kân zabt ile [V ] Ak-deniz'e bi'l-külliyye tasarruf ve agrâz-ı kâminelerini sû-be-sû icrâ ile îngilizlü'yi muhtâc-ı tekellüf eyleyeceklerine mebnî olduğu, îngilterelü'nün cümle-i mahsûsâtlarından olmak vehmiyle, cezîreyi askerlerinden ihlâ vü ifrâğda le‘alle ve ‘asâ ile imrâr-ı leyh ü nehâr ve bu maksadlarını nihân-hâne-i derûnlarında ketm ü ızmâr eylediklerinden fazla, vakt-i musâhalada Amerika ve sâyir mahallerde vâki‘ münâza‘âtın faysal-yâb olan suver-i mukarreresi dahi, îngilizlü'nün mekasıdına tevâfuk etmeyüp, bu umûr-ı garîbe zımnında giderek münâkaşaları, münâveşe ve mükâlemeleri, müsâdeme kazâyâsını intâc ve fesh u ilgay-ı musâlahaya muhtâc edüp, iki taraf kendülerine nâfi‘ garazın hücec ü 2 delâyilini serd ederek, beyân-nâmeler neşr ve cengi i‘lân ve îkaz-ı fitne-i nâyime ile yeni2581 başdan râhat-fersây-ı cihân u cihâniyân oldular. Devlet-i ‘aliyye ile îngilterelü müttefik bulunup, ‘an-asl Mısır mâddesinde dahi le‘alleten küllî hıdmetleri sebkat eylediğinden, silm ü harbde ittihâd sebebi ile ma‘an derîce-i mücâledeyi [Ü4 ] küşâd etmek teklîfini îrâd eyleyecekleri pîrâmen-güzâr-ı havâtır-ı ekâbir-i devlet iken, Devlet-i ‘aliyye bî-taraf olmak ve Françelü'nün Malta'yı istihlâsdan garazları kemâ-sebak Mısr-ı Kahire'yi bağteten istîlâ olup, bu bâbda Devlet-i ebed-müddet'den vechen-mine'l-vücûh isti‘âne etmamek cevâblarını îngilizlü işrâb ile def‘-i ıztırâb etdiler ise dahi, Françelü'nün zamân-ı memâlik ‘ahd-i za‘îfine teşebbüs ile Devlet-i ‘aliyye'ye ne makule teklîfleri zuhûr eyleyeceği el-hâletü hâzihî mevhûm ve hafâyây-ı umûr, ‘âlim bimâ-fi's-sudûr olan cenâb-ı Hakk'a [V ] ma‘lûmdur.
