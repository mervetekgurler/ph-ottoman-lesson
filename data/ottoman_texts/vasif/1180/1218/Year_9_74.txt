Ser-bevvâbîn-şüden-i Re‘îs-i Lîmân Mehmed Bey ve nefy-i Halîfe-i Evvel
Lîmân Re’îsi İnce Mehmed Bey, Tersâne-i ‘âmire'de kesb-i te‘ayyün ü iştihâr ve erâzil beyninde sâhib-i kadr ü i‘tibâr olduğundan başka, öteden berü me‘lûf-i te‘ayyün ü istibdâd ve mâyil-i tavr-ı tahrîk ü ifsâd olduğundan gayri, Kapudâne'nin Rütbe-i Vezâret'e neyl ü vusûlü, mûmâ ileyhe sebeb-i hased ü tezâgun ve ‘illet-i akv[â]y-ı hıkd u teşâhun olup, bu hâl ile Tersâne'de ‘adem-i bekası enseb ve o dâyireden bir vesîle ile infikâkı müstasveb görüldüyse dahi, nîk ü bed sebkat eden hıdmetine cezâ revâ olduğuna binâ‘en, evâsıt-ı Şevvâlü'l-mükerremde^ mûmâ ileyhe Kapucu-başılık ihsân ve Tersâne'den Âsitâne'ye nakli bâbında lisânen emr ü fermân olundu.
Kalyonlar Baş-halîfesi Sa‘dullah Efendi ba‘zı evzâ‘ ile Tersâne halkını tekdîr ve rızâya mugayir tavr u hareketi, evliyây-ı umûru dil-gîr eylediğine binâ‘en, târîh-i mezkûrda Burusa'ya nefy ile tagyîr ü te‘dîb ve ‘ale'l-fevr ıtlâk ile tatyîb olundu.
