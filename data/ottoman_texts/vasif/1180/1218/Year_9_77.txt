Katl-i Sarıgöllü ‘Ali
—Sarıgöllü ‘Ali” nâm şaki, mukaddemâ Pâsbân-zâde'nin benâm bölük-başılarından olup, müşârun ileyh ‘afv olundukda, maktûl Gürcü ‘Osmân Paşa dâyiresine inzımâm ile
Kütahya'ya ma‘an vürûd edüp, Erzurum tevcîhinde müşârun ileyhden iftirâk ve Rumeli tarafına murûr [Ü4 ] eyleyeceği haberi kâr-fermâyân-ı devlet tarafından istirâk olunup, o esnâda dağlu eşkıyâsı dahi Tekfûrdağı havâlîsinde tehaşşüd edüp, merkum şâyed o fırka-i bâgıyeye iltihâk ile cem‘iyyetlerini teksîr eder mülâhazası, zihn-i hazret-i Sadâret-penâhî'de cây-gîr olup, bahşiş ü ‘ulûfeleri cânib-i mîrîden verilerek, Devlet me’mûrlarıyla merkum dahi dağlu üzerine teslît ve me’mûrlar ‘avdetinde merkum boşda kalmamak içün Selânik Mutasarrıfı Vezîr ‘Osmân Paşa dâyiresine tahlît olunmuşidi. Rumeli Vâlîsi'nin talî‘a-i askeri Edirne'ye tekarrüb etdiğinden, Selânik Muhâfızı'nın maslahatı kalmayup, me‘mûr olduğu mahalle ‘azîmet ve yine şakı-yi merkum boşda kalup, izhâr-ı habâset eyleyeceği tevehhümüyle, Rumeli Vâlîsi tarafından me‘mûr Süleymân Paşa'ya Sadr-ı müşterî-tedbîr cânibinden hufyeten mektûb tahrîr ve şakı-yi merkumu dâyiresine isticlâb ile bir takrîb i‘dâmına ikdâm eylemesi tastîr olunmuşidi. Paşa-yı mûmâ ileyh Edirne'ye geldikde, merkumu istıshâb ve fursatını îkâ‘ ile harmen-i ‘ömrünü sûhte-i tîğ-i âteş-tâb edüp, ser-i nuhûset-eseri galtîde-i meydân-ı züll ü hevân ve Devlet-i ‘aliyye havenesinin biri fazl-ı Hakk ve hüsn-i tedbîr-i Vekîl-i mutlak ile fürû-nühüfte-i hufra-i noksân oldu.
