‘Azl ü nasb-ı Kadî-yi İstanbul
[Ü4 ] Üç sene mukaddem İstanbul Kadısı olan Emîn Paşa-zâde Mehmed Emîn Beyefendi, ta‘dîl-i evzân ve muhâfaza-i es‘âr ile tama‘-kârân-ı ehl-i sûku dem-beste vü sergerdân edüp, fukarâ‘ vü zu‘afâdan Şehriyâr-ı ‘adâlet-âsâr hazretlerine celb-i hayr-ı du‘â ve hattâ bu mukabelede Anadolu Pâyesi'ne irtika etmişidi. Halefleri kemâl-i cübn ü rehâvet ve belki ba‘zı ‘illet-i hafiyyeye mebnî ihtiyâr-ı te‘azzüz-i nefs ü gaflet edüp, bu takrîb müşârun ileyhin tertîbine îrâs-ı halel ve ehl-i sûk istedikleri gibi bey‘ u şirâda izhâr-ı envâ‘-ı hiyel eyledikleri emr-i ma‘lûm ve İstanbul Kadılığı'na bi-hasebi't-tertîb müteheyyî olanlarda o isti‘dâd ma‘dûm olduğuna binâ‘en, müşârun ileyhin Kadılığ'ını hemân zarûriyyât-ı vakt îcâb etmekle, işbu Zilhiccetü'ş-şerîfenin on beşinci günü' mîr-i müşârun ileyhe İstanbul Kadılığı tevcîh olunup, umûrunda taraf-ı Saltanat'dan kemâl-i ruhsat erzânî ve İstanbul'a müttehî olan Benli-zâde ve ‘Uşşâkî es-Seyyid Mehmed Sa‘îd Efendi dahi, gurre-i Muharrem'den'' kat‘-ı pâye ile nâyil-i sürûr u şâd-mânî oldular. Fi'l-hakıka müşârun ileyhden esnâf makalesi berg-i bîd gibi lerzân ve kable'n-nâs kimi ta‘dîl-i mîzân ve kimi terk-i evtân havâdisiyle sâmi‘a-i küre-i esîri mel‘ân eylediler.
Her mâddede garaz ber-taraf olup, rüşvet ü bertîle meyl olunmadığı hâlde, o mâddenin kayimi olan şahsa i‘ânet-i Hakk ve teveccüh-i halk derkâr ve umûrunda teshîlât-ı Rabbâniyye zuhûr edegeldiği mücerreb-i erbâb-ı i‘tibârdır. Mîr-i müşârun ileyhin ‘iffet [Ü4 ] ü nezâheti bi't-tecribe mal‘um-ı kâr-âzmûdegân-ı zemân ve ma‘arret-i irtikâbdan dâmen-çîn-i nefret olduğu, tahkık-kerde-i erbâb-ı dikkat ü iz‘ân olup, hemm ü kasdı dahi terfîh-i ‘ibâd ile Şehriyâr-ı vâlâ-nijâd'a celb-i du‘â ve tahsîl-i senâ olmağla, inşâ‘allâhü Te‘âlâ umûrunda muvaffak ve ‘umûm nâsın hakkında hüsn-i tefe‘‘ül eyledikleri hüsn-i hıdemât muhakak olacağı zâhirdir.
