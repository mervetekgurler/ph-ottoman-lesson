Havâdisât-ı Avrupa
Devlet-i müteceddide hük[mü]ne duhûl eden Françe Devleti'nde ikdâm-ı tâmm ile kesb-i imtiyâz ve Baş Konsolosluk şi‘ârı ile def‘-i mu‘ârız u enbâz eden Bonaparta, her taraf ile musâlahada tavâyif-i askeri râhata varmak ve giderek miyânelerinde bir fitne hudûsuyla ihlâkine sa‘y olunmak sûretlerini dâyimâ tefekkür edüp, İngilizlü ile mün‘akıd olan musâlahanın istikmâl-i şurûtu kavlen icrâ olunamayup, fi‘len icrâsı lâzım geldiğini işâ‘a vü beyân ve def‘aten yüz bin kadar Françe askerini İngiliz Cezîresi'ne ihrâc niyyeti ile izhâr-ı tafra vü ‘unvân etmekle, bu takrîb her tarafa mübâşirler tesbîl ve re‘âyâdan kati çok mâl tahsîl ve sagîr u kebîr vâfir zevrakçeler inşâ ve bir ân akdem tekmîli zımnında bu maslahat-ı garîbeye me‘mûr olanları igrâ etdiyse dahi, farz-ı muhâl ile ol mikdâr asker, İngiltere Adası'na ihrâc olunmuş pür-sâz u seleb, niçe yüz bin asker-i müretteb ile meşhûn ve dâyimâ hasmın hâlinden ‘adem-i gaflet ile müntehiz-i fursat-ı gûnâ-gûn olan kavm-i ‘azîm miyânında ol mikdâr asker telef ve imdâdın imkânı ise ber-taraf olduğunu Françelü'nün ser-âmedleri miyânelerinde hufyeten tezekkür [Ü4 ] ve bu fi‘l-i garîb itlâf-ı mâl ve ifnây-ı ricâlden gayri bir şey‘ ifâde etmeyeceğini tefekkür etmeleriyle, giderek bu haber Bonaparta'nın gûş-zed-i tahkıkı olup, fesâd-ı mizâc-ı askerî endîşesi merkumu endâhte-i halâb-ı ıztırâb ve bu ‘amelin icrâsını sene-i âtiyeye tevkif lâzım geldiğini, lâzım gelanlere işrâb etdikden sonra, İtalya'ya vâfir asker irsâl ve kâr-fermâyân-ı Devlet-i ‘aliyye'yi dahi müşevveşü'l-bâl edüp, bu hareketlerden merâmı ne olduğu mechûl ve fikr ü endîşesini hârice ihrâc tâkat-güzâr-ı erbâb-ı ‘ukul olup, hemân mânend-i kelb-i ‘akur her tarafa ilkây-ı şerr ü şûr ve her devleti bir nev‘ sanî‘a-i şeytâniyye ile şübheye ilkâ ve askerî tâyifesini dahi bir mahalde tutmayup, birer behâne ile hudûdlara doğru sevk ile hezâr mel‘anet icrâ eylediğinden, iyâb ü zehâbda re‘ayâ garâmet-i mâliyyeye giriftâr ve bâ-husûs imdâdât-ı seferiyye nâmıyla tüccâr ve zî-mâl olanlar ifrâğ-ı hemyân-ı iktidâr edüp, mezbûrun helâkine ‘an-samîmi'l-kalb hâst-kâr oldular ise dahi, gâyet hazm ü ihtiyât üzere olduğundan fazla, maskat-ı re‘si olan mahalden birkaç bin mu‘temed asker tertîb edüp, leylen ve nehâran bir kal‘a-i âhen-sûr içinde mestûr gibi olup, tâli‘i dahi yâver ve kuvve-i istidrâcı füzûn-ter olup, şöyle ki, bir def‘a yolda gider iken, husamâsı hintovunu tutuşdurup, nısf derecesi muhterik olmuşiken, reh-yâb-ı halâs olduğundan başka, bu def‘a dahi zevâline küllî tedârük görülmüşiken, fi'l-hâl intikal ve vâfir kimseyi istîsâlden başka, âb-rûy-i askerî olan “Meravi”2900 nâm Ceneral'i [Ü4 ] bu töhmet ile habs ü i‘tikal ve ceneral-i mersûm kavmi beyninde gayet mu‘teber ve i‘mâl-i askerde hüner-ver olduğundan, henûz i‘dâmına cesâret edemediği mukarrer ve Bonaparta hakkında Françe kavminin gayz u ‘adâveti yevmen-fe-yevmen teceddüd ve sâlik olduğu tarîkden cümlesi izhâr-ı ‘acz ile âteş-i ‘adâvetleri tevakkud edüp, zevâl-i vücûdu zımnında birkaç def‘a tertîb etdikleri kazıyye netîce-pezîr-i husûl olmadıysa dahi, idmân cihetiyle bu fi‘li icrâdan fârig olmayup, beher hâl bir nev‘ şebeke-i ihtiyâl ile merkumu ıstıyâd ve ‘umûm nâsı mazarratından tahlîs, müteyakkın-ı erbâb-ı ictihâddır.
