Zafer-yâften-i Vâlî-yi Bağdâd be-‘Aşîret-i Belbâs ve feth-i Cebel-i Sincâr
Kabâyil-i şedîdü'ş-şekîmeden Belbâs ‘Aşîreti, Devlet-i ‘aliyye ve İran hudûdu miyânında mütemekkin olup, tarafeyne ser-fürû-bürde-i inkıyâd olmadıklarından gayri, intihâz-ı fursat ile tarafeyni her bâr tâht u târâc ve hudûdda bulunanları muztarr u iz‘âc edegelmişler idi. Bu hılâlde tecâvüz-i hadd ve İran halkına sâbıkdan ziyâde te‘addî ve itâle-i yed eyledikleri hasebiyle, ahad-i tarafeynden te‘dîbleri husûsu hükümrân-ı İraniyân olan Feth ‘Ali Hân [Ü4 ] tarafından Bağdâd Vâlîsi Vezîr ‘Ali Paşa'ya ifâde vü beyân olduğuna binâ‘en, Vezîr-i müşârun ileyh bu maslahat zımnında Bağdâd'da nehzat ve ‘aşîret-i mezbûreyi mugâfesaten basup, te‘dîblerine kemâl-i ikdâm ü gayret edüp, cenâh-ı ru‘ûnetlerini şikest ve heykel-i nâ-sûd-ı cem‘iyyetlerin bî-pâ vü dest eylediğini, bundan akdem Der-i devlet-medâr'a ‘arz u tahrîr ve Feth ‘Ali Hân tarafına dahi kazıyye-i mezkûreyi tastîr edüp, Hân-ı müşârun ileyh teşeffî-yi gayz ile kemâl-i memnûniyyetini2585 izhâr ve savb-ı müşârun ileyhe teşekkür-nâme tesyâr ve fîmâ-ba‘d devleteyn beyninde ‘ahd-i sâbıkın ibkâ vü istikrârını iltimâs ve tertîb-i mukaddimât-ı müvâlefet ü istînâs eylediğini Vezîr-i [V ] müşârun ileyh ‘arz-ı Dergâh-ı felek-mümâss eyledi.
Kadîmü'l-eyyâmdan berü Cebel-i Sincâr'da mütemekkin olan tavâyif-i muhtelifetü'ş-şu‘ûb-ı Yezîdiyye'nin ilhâd u işrâk ve hulûl ü tenâsüha meyl ü inhimâkları hasebiyle her bâr zümre-i Muvahhidîn'e ‘adâvet ve ebnâ‘-i sebîli nehb ü gâret ile mazhar-ı hasâret ederler idi. Vezîr-i müşârun ileyh Belbâs ‘Aşîreti gâyilesini ber-taraf etdikden sonra, Bağdâd'a ric‘at eylediği hâlde, Yezîdîler'in kemâl-i tuğyânına ‘illet olacağını mülâhaza edüp, kavm-i mesfûrun dahi te‘dîbât-ı lâzimelerini icrâ ve bu maksadı zamîrinde ihfâ ederek, Cebel-i 2
mezkûr üzerine sevk-ı cünûd ve birkaç mahalde tâ‘ife-i2586 mezkûre ile mukâtele ve ekserini müsta’sıl u nâ-bûd edüp, bakıyyeleri zirve-i kûhda vâki‘ olup, menâ‘at ü hasâneti meşhûr-ı âfâk olan Kal‘a-i Fûlâ'da tehassun u istizhâr ve müdâfa‘ada ifrâğ-ı2587 [Ü4 ] cehd ü iktidâr etmişler idi. Zikr olunan kal‘a dahi hasr u tazyîk ve derûnunda olan Yezîdîler ‘arrâde ve mancınık2588 ve sâyir âlât-ı nâriyye ile2589 ifnâ vü tahrîk olunup, emân-hâhlarına teklîf-i İslâm ve kabûl etmeyenlerine izâka-i zehr-âbe-i himâm kılınup, yemîn-i cibâlde vâki‘ mağarât u kühûfda istitâr edenlerin ba‘zısı şeref-i İslâm ile mümtâz ve kavâ‘id-i dîniyyeyi ta‘lîm içün birkaç kimse ta‘yînini recâdan başka, edây-ı ferâyiz ü mektûbât içün bir câmi‘ binâ olunmasını niyâz etmeleriyle, mes’ûllerine müsâ‘ade ve sâlimen ve ganimen Bağdâd'a mu‘âvede üzere olduğunu bu def‘a tahrîrâtıyla ifâde eyledi.
Cebel-i mezkûrda mütevattın olan tavâyif-i Yezîdiyye câhid-i Kelâm-ı kadîm [V ] ve münkir-i şer‘ ve târik-i tarîk-ı müstakim olup, kendülerini varta-i gavâyete ilka ve küfr ü şirke dâyir âyîn vaz‘ıyla cemî‘ muharremâta igrâ eden —Şeyh Fahr” nâm şahs-ı dalâlet-pîşenin kavl-i bâtılıyla ‘amelde kemâl-i ta‘assub izhâr eylediklerinden gayri, “Şeyh ‘Adî” nâm şahs-ı merdûda mensûb —Cilve”* nâmında yedlerinde bir kitâb olup, derûnu küfr ü ilhâd ile memlû ve miyânelerinde her bâr metlüvv olup, ahkâm-ı zâyifesiyle ‘amel ü iştigal ve ta‘n u dahl edenleri bilâ-emân i‘dâm edegeldikleri ma‘lûm-i efrâd-ı ricâl olduğundan gayri, savm u salâtın vücûbunu inkâr ve i‘tikadlarında, vâcib olan tahâret ü safây-ı kalb olduğunu iş‘âr edüp, ta‘zîminde mübâlağa eyledikleri ‘Alem-i Şeyh ‘Adî'ye secde etmek efdal-i kurabât u a‘mâl ve secde etmeyenlerin katlini istihlâl eyledikleri ve dahi zebân-ı kaleme sığmaz kati çok türrehât [Ü4 ] ü hezeyânları meşhûr u mesmû‘ ve tarîk-ı Hakk'a rucû‘ları memnû‘ olup, bu takdîrde istîsâl ü seby ile ifnâları meşrû‘ ise dahi, mütemekkin oldukları cibâl-i râsiyât ve kühûf ve şu‘abın kemâl-i menâ‘ati ve fart-ı şecâ‘atle kavm-i mesfûrun kesreti, vülât u hükkâmı i‘mâl-i seyfden mâni‘ ve ba‘zan Bağdâd vâlîleri dâmen-i kûhda bulunanlarını ‘ale'l-gafle basup, ba‘zısını tedmîr ü istirkak eyledikleri bile nâdiren vâki‘ olup, bâlâda beyân olunduğu vech üzere Vezîr-i müşârun ileyhin zirve-i cebelde vâki‘ husûnun yemîn ü yesârını istısfâ ile Kal‘a-i Fûlâ'da dest-res olması hakk budur ki, kemâl-i himmet ü şecâ‘atden münba‘is bir hâlet olup, matla‘-ı Vezâret'inde bu nusrat-ı ‘azîmeye muvaffak olması, fîmâ-ba‘d [V ] umûr-ı Devlet-i ‘aliyye'de izhâr-ı mesâ‘î-yi mebrûre etmesini te’yîd2590 eylediğinden başka, serkeşân-ı kabâyilin cümlesine vesîle-i tehdîd oldu.
Müşârun ileyh tarafından rû-nümûn olan galebe-i gûnâ-gûn, bâ‘is-i inkişâf-ı tab‘-ı hümâyûn olup, tahsîni şâmil hatt-ı mekârim-meşhûna mashûb bir kabza mücevher hançer ile kadr ü i‘tibârı bâlâter ü efzûn kılındı.
