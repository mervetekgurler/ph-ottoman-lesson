Vürûd-ı Vehhâbiyân be-serhadd-i Basra [Ü4 ] ve ‘avdet-i îşân be-haybet ü husrân
Tâyife-i mezkûreye mutâva‘at üzere olan meşâyıh-ı ‘Urbân, Bağdâd Vâlîsi tarafına meyelân ve sergerdelerinin oğlu ‘Abdül‘azîz'in geçen sene fedâyî yedinde küşte-i deşne-i berrân olduğu, müşârun ileyhin tedbîrine haml ile rûz-şeb devâ‘î-yi ahz-i intikam, o fırka-i dâllenin derûn-ı habâset-meşhûnlarında şu‘le-bâr-ı ıztırâm olup, etrâfdan cem‘-i cünûd ve Muharremü'l-harâmın on sekizinci günü'5 bi'n-nefs Su‘ûd-ı merdûd, Basra etrâfına vürûd ve Basra'nın kilîdi mesâbesinde olan Kasaba-i hazret-i İbn-i Zübeyr'e birkaç defa hücûm ve müstahfızları dahi o kavm-i şûmu top2923 u tüfeng dâneleriyle mercûm edüp, asâkir-i Bağdâd o etrâfda ihtişâd üzere olduklarından, fevc fevc ma‘reke mahalline münhadir ve meşâyıh-ı şedîdü'ş-şekîmeden Müntefık Şeyhı dahi harb ü cidâle muntazır olduğundan gayri, Vâlî-yi müşârun ileyhin dahi Bağdâd'dan hareketi şâyi‘ ve tâyife-i mezbûrenin fîmâ-ba‘d o taraflarda meks ü ikâmetlerine mâni‘ olup, hasr u tazyîkden ferâgat ve kemâl-i hevl ü havf ile Dir‘iyye'ye ‘avdet eyledikleri haberi, vâsıl-i Südde-i sa‘âdet olup, bu ma‘rekede Vehhâbîler'den birkaç yüz kimse telef ve berü tarafdan elli altmış kadar âdem nuküd-ı hayâtların uğur-ı Pâdişâhî'de musrif eylediler.
Bağdâd Vâlîsi dahi hılâl-i tarîkden ric‘at ve me‘lûf2924 olduğu vech üzere mazmûnu birbirine mugâyir ve her kıt‘asında ma‘arret-i televvünü zâhir tahrîrât irsâliyle, hayret-resân-ı kulûb-i [Ü4  - V ] ekâbir oldu. Müşârun ileyh geçen sene icrây-ı me‘mûriyyet edemediğini, ‘adem-i sukût-ı bârân ile giyâh ü miyâhın kılletine isnâd ve bir sene yübûset ve dîger sene de rutûbet arz-ı mezkûrenin hâssa-i lâzimesinden idüğini îrâd ile bu sene-i mübârekede bizzât o tarafa sevk-ı ecnâd edeceği, tahrîrâtından müstefâd olmuşidi. Dîger tahrîrâtında Basra ve sâyir mezânn-ı hücûm-i Vehhâbiyân olan mahallere ta‘yîn eylediği asâkirin tedârük-i ‘alîk u sevîklerinde izhâr-ı ‘acz ü nâ2925-tüvânî ve cüdûbet-i arz sebebi ile Dir‘iyye'ye asker-i kesîf ile ‘azîmetin bir vechile imkânı olmadığını ifâde ile ibrâz-ı televvün ü nâdânî eylediğinden başka, farz-ı muhâl ile o tarafa hareket lâzım gelse, ekall-i mertebe Diyârbekir ve Ruhâ ve Haleb taraflarından üç bin kadar güzîde ve müntehab2926 piyâde asker, Devlet-i ‘aliyye tarafından tahrîr ve on aylık ‘ulûfe ve zahîreleri edâ olunarak, Bağdâd'a tesyîr olunmak üzere mâddeyi tas‘îb etmişidi.
Müşârun ileyhin bundan akdem vukû‘ bulan iltimâsına mebnî, Devlet-i ‘aliyye tarafından techîz olunan ecnâd, rû-be-râh-ı semt-i Bağdâd olduklarında, askerin ‘adem-i lüzûmunu beyân ile i‘âdelerini tahrîr ve bu def‘a dahi matlûbu olan asker tertîb olunsa bile, kemâ-fi's-sâbık îrâd-ı behâne ile ‘adem-i lüzûm ve i‘âdelerini tastîr eyleyeceği tecribe olunup, bundan başka Bağdâd ve Basra ve Şehrizor üç ‘aded eyâlet-i cesîme olup, nef‘ ü cedvâları zâhir ü beyyin ve etrâf u eknâfı ‘ilm-i fürûsiyyetde mâhir kabâyil ü ‘aşâyir ve cümû‘-ı Ekrâd ve sâyir tavâyif-i askerî ile memlû olup, [V ] bir tarafdan [Ü4 ] düşmen zuhûrunda mâl ve ricâle ihtiyâç mess etmeyeceği müte‘ayyin iken, müşârun ileyh Vehhâbîler mâddesine sarf-ı zihn etmeyüp, dâyimâ muarızlarını ifnâ ile iştigal ve Devlet-i ‘aliyye tarafından icrây-ı me‘mûriyyet-i mühimmesi zımnında ilhâh u ibrâm olundukça2927, maslahat-ı devlete muhâlif ba‘zı husûs iltimâsıyla saded-i âhara intikal ve'l-hâsıl müşârun ileyhin butû‘-ı hareketi hasm-ı mekkârı teşcî‘a sebeb ü âlet ve Haremeyn-i şerîfeyn halkının mahsûriyyetinden başka, Bağdâd muzâfâtından Bender-i Basra etrâfını ve sâyir mahalleri tâht u târâca ‘illet olup, bu ahvâli mübeyyin Sadrıa‘zam hazretleri tarafından bu def‘a ‘itâb-âmîz tahrîrât irsâliyle maslahata ez-dil ü cân teşebbüs ve bir sâ‘at meks ü telebbüs etmeyerek, Dir‘iyye cânibine yâ bizzât ve yâhûd âhar bir sergerde nasbı ile sevk-ı kümât ve işgal-i hasma sarf-ı tâb ve izhâr-ı sebât etmek ma‘nâları metn-i tahrîrâta idrâc ve mahsûs Tatar ihrâc olundu.
