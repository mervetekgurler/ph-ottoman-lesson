Vak‘a-i İsmâ‘îl Paşa der-‘Akkâ
Bundan akdem ref‘-i Vezâret'iyle Mar‘aş'da istîsâli irâde olunup, bir takrîb firâr ve ‘Akkâ'da Cezzâr Paşa himâyesine ilticâ ile kazâ vü kadere intizâr üzere olan İsmâ‘îl Paşa, müşârun ileyhin fevti ‘akabinde ‘Akkâ'da mevcûd sunûf-ı askerîyi bilâ-meşakkatin dâhil-i kabza-i tegallübü olan emvâl ile ıtmâ‘ ve güzeşte ‘ulûfe nâmıyla vâfir akça sarf u nisâr edüp, o makule behâyim-sîretân-ı ‘avâmmı re‘y ü irâdesine gerden-bend-i ittibâ‘ etdikden sonra, Saydâ Eyâleti'ni taleb ve teşvîş-i havâtır-ı [Ü4 ] erkân-ı devleti [V ] îcâb eder ba‘zı rumûz u kinâyât ile tervîc-i şevâyib-i şûr u şegab etmişidi. Eyâlet-i Şâm ve Saydâ ve Trablus ânifen zikr olunduğu vech üzere Haleb Vâlîsi Vezîr İbrâhîm Paşa'ya mukaddemce tevcîh olunup, Cezzâr Paşa'nın zemân-ı sâlifden berü cem‘ u ihtizân etdiği emvâl, Beytülmâl'e ‘âyid olduğundan, mevcûd u mektûmu zâhire ihrâc olunmak bâbında tarafına hıtâben evâmir-i ‘aliyye ısdâr ve müte‘âkıben tarafına tesyâr olunup, İsmâ‘îl Paşa Devlet-i ‘aliyye'nin tîğ-i siyâsetinden güzîrân ve derûn-ı mefsedet-meşhûnunda bu ‘ukde-i düşvâr-güzâr mestûr u pinhân olup, ‘uhdesine ednâ bir sancak tefvîzi câyiz olmadığı zâhir ü ‘ıyân ise dahi, berây-ı maslahat te‘lîf ü tatyîbine mübâşeret lâzım gelmekle, ‘Akkâ'dan hurûc ve Cezzâr Paşa'nın emvâline ‘adem-i ta‘arruz ile izhâr-ı haslet-i inkıyâd u itâ‘at eylediği hâlde, Vezâret'i ibka ve Anadolu'da matlûbu olan eyâlet ile hakkında şîme-i ‘âtıfet icrâ olunacağından başka, teba‘ât-ı sâbıkası kat‘â lisâna alınmayup, sâyir vüzerây-ı ‘izâm gibi ilâ-mâ-şâ‘allah devr-i menâsıb ve tahsîl-i merâtib eyleyeceği, makam-ı Sadâret'den iş‘âr ve kapusunu tanzîm zımnında Cezzâr
Paşa muhallefâtından elli bin guruş ‘atıyye olarak, tarafına teslîm olunmak husûsu dahi zebân-âver-i tekrâr kılınup, hakkında min-gayr-i istihkak zuhûr eden merhamet ü işfâkın kadrini bilmeyüp, izhâr-ı ‘ukûk u şikak eylediği takdirde, darben ve kahren ‘Akkâ Kakası teshîr ve a‘vân ü ensârı şemşîr-i kazâ [V ] -te‘sîr-i [Ü4 ] Şâhâne ile ifnâ vü tedmîr kılınacağı ifâde vü tahrîr olunduğundan gayri, cereyân eden irâde, Şâm Vâlîsi nasb olunan müşârun ileyhe ifâde ve Kapudan Paşa dahi ‘acâleten Donanma-yi hümâyûn ile o tarafa ta‘yîn ve yedine verilan ta‘lîm-nâmede tasrîh u tebyîn olunduğu vech üzere Îsmâ‘îl Paşa her veçhile te‘mîn olunup, itâ‘at eylediği sûretde mashûben bi's-selâme Anadolu'ya ihrâc olunmak ve inkıyâdı haberi vârid olduğu hîn, matlûbu olan mansıb ile kâm-bîn olacağı ifhâm olunmak ve râyiha-i muhâlefet istişmâm2928 olunduğu hâlde, min-ciheti'l-berr Şâm Vâlîsi ve min-ciheti'l-bahr Kapudan Paşa muhâsaraya âgaz ile kal‘a-i Pâdişâhî'yi bâgî-yi mezkûr yedinden istirdâd u istihlâs etmek keyfiyyâtı te‘kîd ve her tarafa irsâl-i berîd kılındığından fazla, ahad-i emreynin kangısı mütehakkak olursa, ber-vech-i isti‘câl haberi îsâl olunmak bâbında ısdâr-ı misâl kılındı.
