Ahvâl-i Belgrad
Belgrad yamakları, puruz ve sâyir tekâlîf-i şâkka ile Sırp re‘âyâsını tazyîk u teşdîd ve çend-nefer koca-başılarını darb u katl ile giderek o tâyifeyi dâyire-i itâ‘atden teb‘îd eylediklerine binâ‘en, her tarafdan ictimâ‘ u ihtişâd ve bu mezâlimin esbâb-ı indifâ‘ını tahsîl zımnında ittifâk u ittihâd ve hâricde bulunan ehl-i Îslâm'dan anlar dahi birkaç kimseyi şehîd ve dâyire-i hestîden nâ-bedîd eyleyüp, tarafeyn birbirinden selb-i emniyyet2929 ile gubâr-ı fitneyi isâre ve Belgrad Kal‘ası'nı min-külli'l-cevânib muhâsara ve ehâlîsini [V ] taşraya hurûcdan men‘ [Ü4 ] u ib‘âd ve bu sûretle miyânelerinde birkaç def‘a muhârebe iştidâd bulup, re‘âyâ bu hareket-i nâ-ber-câ, mü‘eddî-yi eşedd-i siyâset olacağını derk ile kemâl-i havf u vesveseye zehâb ve Nemçelü'den isti‘ânet ü istimdâd eylediklerini, Âsitâne'de mukim Nemçe Elçisi ifâde vü işrâb etmişidi.
Re‘âyâ tarafından ser-zede-i zuhûr olan fiten ü âşûbun hüsn-i sûretle indifâ‘ı ve yamakların te‘dîb ü ıslâhları husûsâtı, hâlâ Bosna Vâlîsi Vezîr Ebûbekir Paşa'nın süpürde-i ‘uhde-i hamiyyeti kılınup, şöyle ki, tarafeyn semt-i vahşete zâhib olmamak fikriyle, iki bin kadar kapu halkıyla Belgrad'a varup, i‘mâl-i ‘akl-i bi'l-meleke ile ıslâh-ı zâtü'l-beyn ve i‘dâm-ı ru‘esây-ı tâ’ifeteyn ve bu sûretle nizâm mukadder olmadığı hâlde, etrâfdan cem‘-i asker ile kahr u tathîr-i2930 serhadde bezl-i cehd ü tâkat ve itâ‘at-ı re‘âyâyı mûcib olacak keyfiyyeti tahsîle ifrâğ-ı vüs‘-i miknet eylemesi bâbında, müte‘addid evâmir-i ‘aliyye ve makâm-ı Sadâret-i ‘uzmâ'dan tahrîrât-ı seniyye irsâl ve re‘âyây-ı mezkûreye Rûm Batrîki tarafından âyinleri üzere nush u pendi2931 kâfil ve ‘avâkıb-ı umûrdan neş’et eyleyecek envâ‘-ı siyâset-i Şâhâne'yi şâmil kağıd ahz u îsâl olundu.
