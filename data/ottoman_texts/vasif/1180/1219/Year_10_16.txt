Vukü‘-ı meşveret ve ibkây-ı Vezâret-i Mehmed Paşa ve tevcîh-i mansıb-ı Cidde be-müşârun ileyh ve me‘mûr-şüden-i û be-cânib-i Hicâz
Haremeyn-i şerîfeyn'e Vehhâbîler'in bu def‘a dahi tesallutları vâki‘ ve Medîne ehâlîsinin altı mâhdan ziyâde muhâsaraya tâkatleri olmayup, zahîre ve askere eşedd-i ihtiyâcları ahbârı takrîren u tahrîren mütevâtir vü şâyi‘ olup, husûs-ı mezkûr [Ü4 ] a‘zam-ı umûr-ı dîn ü devletden olduğuna binâ’en, Bâb-ı ‘âlî'de2935 erbâb-ı meşveret, ‘akd-i

◊ 21-29 Rebî‘ulâhır 1219 = 30 Temmuz-7 Ağustos 1804. encümen-i cem‘iyyet edüp, huzzâr-ı meclisin ba‘zıları kelâma âgaz ile dehen-bâz-ı2936 beyân u takrîr ve o taraf-ı pür-şerefin kâffe-i ahvâline vukufu olan vüzerây-ı ‘izâmın biri gereği gibi ikdâr olunarak, külliyyetlü asker ile ta‘yîn olunmak husûsunu tezkîr edüp, ez-cümle ‘Azm-zâdeler'in beyne'l-‘Urbân nüfûz-ı kelime vü şöhretlerini beyân ile Nasûh Paşa'nın ba‘de'l-ikdâr Cidde mansıbı ile cânib-i Hicâz'a me‘mûriyyetini2937 istihsân eylediler.
Müşârun ileyhin terbiye vü te’dîbi zımnında birkaç defa Rütbe-i Vezâret'i ref‘ u ilga ve birer mahalle tagrîb ü iclâ olunup, irâde-i [V ] devlete inkıyâd ile inhilâl-i ‘ıkal-i ikametine dek visâde-i sabr u tehammüle istinâd eylemesi lâzım iken, merreten-ba‘de-uhrâ menfâ olduğu emâkinden firâr ve terk-i nâmûs u ‘âr edüp, Devlet-i ‘aliyye'den emniyyeti meslûb olan şahs-ı menkûbun lâ-mahâle derûnunda gayz u fesâd müstekarr ve her bâr şûriş ü ihtilâl zuhûruna muntazır olup, mizâcına mugayir olan ahkâm-ı Sultânî'yi ‘adem-i ısga ile mûcibât-ı cibilliyyetini icrâ etmek cümle-i mücerrebâtdan olup, bu sıfatla ittisâf eden kimsenin devlete min-ciheti'l-hıdme2938 nef‘i mevhûm ve gezend ü zararı meczûm olduğuna binâ‘en, Nasûh Paşa'nın bu maslahat-ı mühimmeye takrîbi hilye-i savâbdan dûr ve belki mutazammın-ı envâ‘-ı mahzûr olduğunu işrâb ile re‘y-i evveli ibtâl ve âharın intihâbını istısvâb eyledi. [Ü4 ] Ba‘zıları mukaddemâ sevk-ı kazâ vü kader ile kayd-ı Vezâret'i terkin ve Tokad'da temkîn olunan Mehmed Paşa'nın kâr-güzârlığını ve o havâlî umûruna vukuf u ıttılâ‘ını ifâde ile Cidde Sancağı'nın tarafına tevcîhini takrîb ve mühimmât ve zehâyir ve müstevfâ asâkir ile o tarafa me‘mûriyyetini2939 sevk u tergib eyledikde, müşârun ileyhin me‘mûriyyetinde2940 bir nev‘ mahzûr hâtıra hutûr etmeyüp, cümleden enseb ü evlâ ve bu maslahata evfak u ahrâ olduğunu huzzâr-ı meclis ikrâr ve bu kazıyyenin mukaddime ve netîcesi temhîd olunarak, Cidde menşûru tarafına tesyâr ve keyfiyyet-i me‘mûriyyeti2941 ‘alâ-tarîkı'l-istimzâc ifhâm u iş‘âr olunmuşidi.
Müşârun ileyh ibkay-ı Vezâret'inden memnûn ve ba-husûs ehass-ı [V ] hıdemât-ı dîn ü devletden olan Hicâz me‘mûriyyetinden inbisât-ı derûnu dü-bâlâ vü efzûn olup, ancak Vehhâbîler, ‘Urbân eşkıyâsını teshîr ve giderek cem‘iyyetlerini teksîr eylediklerine nazaran, birkaç mahalde vecbelerine tesâdüf ile vuku‘-ı muhârebe ihtimâlât-ı ‘akliyyede olmağla, bu sûretde o tarafa hareket ü ‘azîmeti, muhtâc-ı bisâr u servet ve mevkuf-ı i‘ânet-i külliyye-i devlet olduğunu inbâ ve mebâdî vü mekasıd-ı mâddeye nazaran üç bin âdemden noksân asker ile ‘azîmet, mûcib-i hatar u âfet olup, o mikdâr askerin zehâyir ve mühimmât ve bahşiş ve ‘ulûfelerine vefâ edecek kadar mebâliğ2942 irsâlini îmâ ve bu husûs zımnında hakkında zuhûr eyleyecek aksâm-ı ‘inâyeti istiksâ eylemiş. Hulâsa-i tahrîrâtı Rikâb-ı müstetâb-ı hazret-i Tâc-dârî'ye [Ü4 ] ‘ arz u takdîm olundukda, umûr-ı Hicâziyye sâyire makıs olmadığından, müşârun ileyhin bir ân akdem esbâb-ı hareketi tanzîm olunmak irâdesine mebnî, tekrâr erbâb-ı şûrâ ile ictimâ‘ ve herkesin re‘y ü tedbîri istimâ‘ olunup, bilâhare bin beş yüz kîse ‘an-nakdin îsâl ve mühimmât ve zehâyire sarf olunmak içün beş yüz kîse o havâlîde olan te‘ahhüd akçalarından havâle olunmak emri, tekrâr merfû‘-ı hâk-i kadem-i Şehriyâr-ı cemîlü'l-fi‘âl kılınup, zikr olunan bin beş yüz kîse nakdin bin kîsesi Ceyb-i hümâyûn ve evkaf akçalarından ihsân ve beş yüz kîsenin Îrâd-ı Cedîd Hazînesi'nden i‘tâ olunması emr ü fermân olunmağla, zikr olunan meblağ, müte‘ayyinân-ı Devlet-i ‘aliyye'den bir şahs-ı umûr-âşinâ [V ] ile irsâl olunup, me‘mûr-ı müşârun ileyhin ba‘zı umûruna i‘ânet ile hareket ü tirhâli haberini îsâl etmek müzâkeresi dahi sebkat eylediğine binâ‘en, sâbıka Süvârî Mukabelecisi el-Hâc Mustafa Efendi, bu hatb-ı ehemme me‘mûr ve tevcîhâtda zabt etmek üzere Baş-muhâsebecilik mansıbı celîli ile mesrûr kılınup, müşârun ileyhin ‘ırk-ı hamiyyetini tahrîk eyleyecek makalâtı mutazammın ve suver-i me‘mûriyyetini mübeyyin emr-i ‘âlî ve tahrîrât-ı Sadâret-penâhî irsâl ve Şâm Vâlîsi ve sâyirlere bu keyfiyyât tafsîl ü icmâl olunup, kable'l-hacc müşârun ileyhin hareketine dâyir lâzım gelan umûrun inkızâsına gayret ve mûcib-i te‘hîr olacak hâlâtdan tevakkı vü mücânebet eylemeleri mü‘ekkeden tahrîr u işâret olundu.
Müşârun ileyhin Şâm ve Gazze ve Kudüs [Ü4 ] taraflarında münâsebet-i tâmmesi ve akrıbâ ve müte‘allikat ve havâşî ve tevâbi‘ât ile haylice iştihârı olup, o mikdâr asker cem‘inde ve hukuk peydâ etdiği meşâyıh-ı ‘Urbân'ın müceddeden te’lîf ü te’nîsleriyle cimâl ü bigal ve ahmâl ü eskal ve zehâyir tedârükünde sâyirden ziyâde sa‘yi müsmir olacağı melhûz olup, inşâ‘allah umûrunda muvaffak ve mazhar-ı lutf-i Hakk olacağı zâhir u muhakkakdır. Müşârun ileyh Şâm'dan mahall-i me‘mûruna dek zehâyir tedârüküne sa‘y edeceği zâhir olup, ancak vakt-i ikametinde o mikdâr askere vefâ edecek zehâyir hâzır olmadığı hâlde, askerinin hâli ma‘lûm olup, şeml-i cem‘iyyetlerine tefarruk tareyân eyleyeceği nümâyân olduğundan, keyfiyyet bâlâda [V ] işâret olunduğu vechile Mısır Vâlîsi Vezîr Hûrşîd Paşa'ya2943 tahrîr olunup, Yenbû‘ İskelesi hasım tarafından vikaye olunarak, müstevfâ zahîre îsâl olunmak ve ma‘âzallah bu husûsda terâhî vü müsâmaha zuhûr eyler ise, kuvvetden fi‘le îsâl olunan emekler hebâ olacağı zâhir olmağla, her ne vechile olursa, o tarafa zahîre îsâlinin esbâbını tedârük eylemek zemîninde bâlâsı hatt-ı hümâyûn ile müveşşah mü’ekked2944 hükm-i Cihân-mutâ‘ ısdâr ve ol tarafa me’mûr Mîrâhûr-ı Sânî ile tesyâr olunduğundan başka, Cidde Vâlîsi müşârun ileyhin iltimâs eylediği hafîfü'l-me’ûne sür‘at toplarından dört kıt‘a top ib‘âs ve me‘mûr olduğu mâddede fevka'l-me‘mûl izhâr-ı gayret eylemek ve Havâric'in kutr-ı Hicâz'dan tasfiyesiyle tahsîl-i nîk-nâm eylemek emrinde teşvîk u ihsâs olundu. [Ü4 ]
