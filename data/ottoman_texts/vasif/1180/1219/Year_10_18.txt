Vürûd-ı Sefîr ez-cânib-i İran
el-Yevm hükümrân-ı memâlik-i İran olan Baba Hân'ın mu‘temedü'd-devlesi olan Şefî‘ Hân'dan Sadrıa‘zam ve bedr-i efham hazretlerine Mehmed Hân sefâretiyle bir kıt‘a mektûb vürûd edüp, mazmûnu Memâlik-i mahrûse'ye âmed-şüd eden tüccâr ve züvvârın melhûz-ı nigâh-ı re’fet ü himâyet olmasından ve Memleket-i Cihân-bânî'den Rûşen Kal‘ası'nda temekkün eden Ca‘fer-kulı Hân'ın tard u ib‘âd ve taraflarına istirdâdından ‘ibâret olup, o makule züvvâr ve sûdâ-gerânın esbâb-ı emniyyetlerine ‘ale'l-ıtlâk i‘tinâ vü dikkat, ‘an-asl şîme-i Devlet-i ebed-müddet'den olduğuna nazaran, serhadlerde bulunan vülât ü hükkâma neşr-i evâmir ü ahkâm ve2946 beyne'd-devleteyn mün‘akıd [V ] olan ‘uhûd u şurûtun muhâfazasına dikkat ü ihtimâm etmeleri her bâr ifâde vü ifhâm olunup, şimdiye dek kemâl-i safvetden gayri bir keyfiyyet vukü‘ bulmayup, [Ü4 ] cûy-bâr-ı şerâyit-i müsâleme mecrây-ı kadîmi üzere hass u hâşâk-ı fesâddan2947 sâlim ve vücûd-ı şûr u fiten galebe-i istirâhat u âsâyiş ile hufte vü nâyim olduğu beyânıyla, Ca‘fer-kulı Hân metbû‘u olan il ve kabîlesiyle kal‘a-i mezbûrede mütehassın olup, cebr ü ikrâh ile ihrâc, kazıyye-i muhârebeyi intâc ve bu tavr Îranîler'in inkisâr-ı kulûblarına bâdî olup, indirâs-ı esâs-ı safvet da‘vây-ı lâgıyesine teşebbüs edecekleri fikr-i dûr-endîş ile zevâhir-i ahvâlden istihrâc ve el-hâletü hâzihî bu tarafdan kasrî ihrâcı Îraniyân'ın mizâcına muvâfık geleceği, mefhûm-ı tahrîrâtdan ma‘lûm olduğuna binâ‘en, kal‘a-i mezkûreye mücâvir olan vülât ü hükkâma hükm-i Cihân-mutâ‘-ı Sultânî ısdâr ve bi-eyyi-vechin kân tahsîl-i esbâb-ı ihrâcına bezl ü kudret eylemeleri tenbîhi ifâde vü tekrâr olunduğu, makâm-ı Sadâret-i ‘uzmâ'dan ifâde ve sefîr-i mûmâ ileyh i‘âde olundu.
