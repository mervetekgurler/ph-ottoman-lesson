Nizâm-yâften-i serhadd-i Belgrad
Serhadd-i mezbûreye Vezîr Mustafa Paşa ber-vefk-ı dil-hâh nizâm verüp, Muhassıllık vechiyle idâre eder iken, Belgrad yamaklarından Küçük ‘Ali ve sâyir eşkıyâ me’lûf oldukları2958 habâset-i cibillî iktizâsıyla birer takrîb Belgrad'a dâhil ve giderek cem‘iyyetleri derece-i kesrete vâsıl olup, müşârun ileyhin askeri hâricde2959 bulunduğunu fursat ‘addiyle zikr olunan eşkıyâ [V ] îkad-ı nâyire-i şûr u gavga [Ü4 ] edüp, o Vezîr-i sütûde-tedbîr'i seyf-i gadr ile ihlâk ü ifnâ ve matlûbları olan sûrete ifrâğ ile serhadd-i Pâdişâhî'yi istîlâ etmişler idi. Merkumlardan sudûr eden vaz‘-ı nâ-hemvâr ve mütecâsir oldukları tavr-ı nâ-hencâr, mûcib-i igbirâr-ı tab‘-ı Şehriyâr-ı ‘âlî-tebâr olduysa dahi, muktezayât-ı vakte nazaran te’dîbleri vakt-i merhûna ta‘lîk ve igmâz u müsâmaha mu‘âmeleleri izhâr olunarak, cürmleri ‘afv ve miyânelerinde râbıta-pezîr olan nizâm kerhen tahkik olunup, birkaç sene istedikleri gibi hâric ü dâhil-i Belgrad'a tasarruf ve vülât u hükkâmın mağlûbiyyetleri sebebi ile cerh u ta‘dîl-i umûra yârây-ı kudretleri meslûb olduğundan, re‘âyâ vü berâyâ berhemzede-i dest-i teceşşüm ü tekellüf olup, matlûbâtlarının te‘diyesinde ‘acz-âver ve giderek bu zulm-i sarîh re‘âyâyı ‘isyâna ve devlet-i uhrâdan isti‘âneye muztarr edüp, bâlâda tahrîr olunduğu vech üzere Bosna Vâlîsi Vezîr Ebûbekir Paşa hâricde zuhûr eden fitneyi teskîn ve re‘âyâyı hüsn-i uslûb ve tavr-ı mergub ile te‘mîn umûruna ta‘yîn olunmuşidi.
Re‘âyây-ı mezkûreyi matmûre-i vahşete ilkadan hazer ile müşârun ileyhin bir-iki bin âdem ile hareketi irâde ve bu zemînde tarafına evâmir-i ‘aliyye firistâde olunup, fi'l-hâl yerinden hareket ve Bögürdelen Kal‘ası pîşgâhına nasb-ı râyet-i übehhet eylediği hılâlde, o havâlî re‘âyâsının kinezlerini ihzâr ve sebeb-i cem‘iyyetlerin istifsâr etdikde, Belgrad Kal‘ası'nda el-yevm [V ] mütehassın olan dört nefer dâyîlerin zulm ü hasâretlerine ‘adem-i tehammül, sebeb-i cem‘iyyet ü tecâdül olduğunu beyân ve müşârun ileyh dahi zikr [Ü4 ] olunan dâyîlerin istîsâliyle re‘âyânın isticlâb-ı esbâb-ı emniyyetlerine
me‘mûriyyetini âverde-i zebân edüp, merkumların tard ve yâhûd helâk sûretinde intifây-ı vücûdları tehakkuk eylediği hâlde, cem‘iyyetlerini dağıtmak ve kemâ-kân yerlerinde temekkün ile resm-i ra‘iyyeti icrâ etmek ve bu bâbda zuhûr eden küstâhâne vaz‘ u hareketleri ‘afv olunmak haberi, mesfûrlar vâsıtasıyla mecma‘-i re‘âyâya ilka ve bir-iki def‘a mühürdârlarını dahi bu maslahata ta‘yîn ü isrâ ve mesfûrlar bu sûret-i haseneye izhâr-ı tav‘ u rızâ eylediler ise dahi, Belgrad Kal‘ası husûn-ı menî‘adan olup, ehâlîsi zikr olunan eşkıyâya kerhen müttebi‘ ve zûr-bâzû ile teshîri müstehîl ü mümteni‘ olduğundan, i‘mâl-i letâyifü'l-hiyele müşârun ileyhi mecbûr edüp, “Kal‘a içinden alınur” mesel-i Türkî'si pîş-nihâd ve kuvve-i mütefekkireye mürâca‘at ile tenvîr-i sened-i ictihâd ve mukaddemâ dâyîler tarafından cemm-i gafîr ile kal‘aya celb olunup, bu def‘a i‘dâmları irâde olunan Arnabud segbânları ru’esâsından Koşancalu Halîl ile birkaç defa nihânî muhâbere ve nihâyetü'l-emr ma‘mûl olan şehriyyeleri i‘tâ ve cürm ü kabâhatleri sütürde-i gezlik-i mazâ-mâ-mazâ kılınup, fîmâ-ba‘d Mustafa Paşa vaktinde cârî olduğu gibi merkum ve başında olan neferât bedel-i mal‘um u müte‘ârif ile vülât-ı ‘izâm hıdmetinde istihdâm olunmak şurût-ı selâsesiyle [V ] zikr olunan dâyîlerin serhadden ihrâc ve yâhûd i‘dâm sûretlerini te‘ahhüd edeceklerini müşârun ileyhe iblâğ eylediler.
İhrâk-ı dem ve itlâf-ı nev‘-i benî âdem keyfiyyetleri zuhûr etmeksizin [Ü4 ] matlaba vusûl, emr-i ma‘kul görülüp, vuku‘ bulan keyfiyyet, ictimâ‘ eden re‘âyâ kinezlerine ifâde vü ihbâr ve iddi‘â etdikleri şehriyyeyi tav‘an tevzî‘ ü teslîme müte‘ahhid olduklarını iş‘âr eylediklerinden, fi'l-hâl şurût-ı mezkûre kabûl2960 ve Koşançalı tarafına ma‘mûlün-bih sened mersûl kılındığından gayri, ehâlîye hıtâben bir kıt‘a buyuruldu tahrîr ve dört nefer dâyîlerin kal‘adan tard u ib‘âdlarından gayri Devlet-i ‘aliyye'nin matlûbu olmayup, sâyir nâs vâreste-i havf u hirâs olmak ma‘nâları derc ü tastîr olunup, Belgrad'a irsâl ve ehâlî mahzarında kırâ’at2961 ve beyân-ı hâl olundukda, dâyîler redd-i cevâb ve: —Bizim kal‘adan hurûcumuza rızâ-dâde misiz?” deyü ehâlîye hıtâb etdiklerinde, kemâl-i ru‘b u haşyetlerinden nâşî, rızâlarına muhâlif cevâb vermekden tehâşî ve kendülerinden her vechile râzî olduklarını müş‘ir müşârun ileyh tarafına mahzar irsâlini iltizâm eyleyeceklerini ifhâm ‘akabinde, Koşançalı kal‘a-i bâlâyı ve kal‘a-i zîri zabt ve âmâde-i cidâl olduğuna dâyîler intikâl edüp, yerlerinden vüsûb ve sâhilde olan çete kayıklarına kırk elli kadar tevâbi‘ ile rükûb ve adaya doğru firâr ve Ada Muhâfızı'nın birâderi olan Âdem Ağa'nın dâm-ı nekâline giriftâr oldular. Bu keyfiyyet Vezîr-i müşârun ileyh tarafına tahrîr [V ] olunduğu hengâm, dördünün dahi i‘dâmı içün irsâl-i peyâm olunup, der-‘akab cezâları tertîb ve binây-ı zindegânîleri tahrîb ve ru‘ûs-ı2962 maktû‘aları müşârun ileyh tarafından işbu Cumâdelûlâ2963 evâhırında^ Âsitâne'ye vâsıl ve bu mâddeden nüfûs-ı evliyâ‘-i devletde temekkün eden hadşe [Ü4 ] vü ıztırâb fazl-ı Hakk ile zâyil oldu.
Mebde‘-i ‘âlemden bu âna gelince basît-ı gabrâda ba‘zan birer sebeb ile şûr u fiten zuhûru emr-i hükmî olup, gâh ihrâk-ı dem ve gâh tedbîr-i erbâb-ı seyf ü kalem ile izâle-i fesâd-ı ‘âlem hâsıl olageldiği mücerreb olup, ma‘a-vücûdi'l-imkân re‘y ile itmâm-ı kâr, itlâf-ı nüfûsdan evlâ ve bi-hasebi'z-zâhir vâcibât-ı mülkiyyeden olan umûr-ı siyâsiyyede fark-ı hakk u bâtıl müşkil olduğundan, varta-i vebâle vukû‘dan ittika lâzım olduğunu hükemây-ı mütekaddimîn kitâblarında sebt ü imlâ eylediklerine nazaran, i‘mâl-i kavâri‘ ve süyûfa hâcet mess etdirmeksizin dest-yârî-yi re‘y-i sâyib ile bu hatb-ı cesîmin intifâsı mahzâ lutf-i Îzed-i bî-çûn ve kuvvet-i baht-ı hümâyûndan münba‘is bir hâlet olduğu vâreste-i şükûk u zunûndur.
