Zikr-i inşây-ı dest-gâh-ı kağıd
Tâ‘ife-i Efrenc'in öteden berü sanâyi‘-i mütenevvi‘aya meyl ü rağbetleri devletlerinin cihet-i intifâ‘larına dâyir ve muhtâcun ileyh oldukları ecnâs-ı emti‘a vü eşyâya sarf u istihlâk olunacak nukud memleketlerinde kalup, bilâd-ı sâyireye intikal etmamek garazına mebnî olduğundan fazla, düvel-i uhrâda mess-i ihtiyâc ile ‘ale'd-devâm revâc üzere olan eşyânın vücûd-pezîr [Ü4 ] olması zımnında, âhar diyârda nâm-âver olan mehere ve sunnâ‘ı tergıbât-ı2972 kavliyye vü fi‘liyye ile isticlâb ve metîn u musanna‘ çarhlar ve telâhuk-ı efkâr ile istikrâr bulmuş dest-gâhlar inşâ edüp, eşyây-ı matlûbenin gayet-i sınâ‘iyyesine zafer bulmak içün bâdî-yi emrde hadden efzûn mâl harc ve maksada vusûl ‘akabinde dest-âver-i kâr-gâh-ı husûl olan eşyâyı, şiddet-i rağbetle taleb-kâr olanlara nakl ü bey‘ ve nuküd-ı ecânibi ictizâb ve bu cihetle mâlik-i emvâl-i bî-hisâb oldukları zâhir olup, ez-cümle ecnâs-ı kağıdın memâlik-i Devlet-i ebed-müddet'de sâyir düvelden birkaç kat ziyâde sarf olunduğunu tahkik ve cüz’-i a‘zamı olan siyâb-ı bâliye ve rikâ‘-ı matrûhayı bilâd-ı îslâmiyye'den tedârük edüp, beher sene bu mâdde zımnında ne mikdâr mebâliğe dest-res oldukları nâ-güncây-ı defâtir-i erbâb-ı tedkik olduğu ve sinîn-i sâlifede her cins kağıda ihtimâm ve mâye ve sâyir eczâsına sa‘y ü ikdâm ederler iken, Memâlik-i mahrûse'de kağıd kâr-hânesi mefkud ve ne cins kağıd olursa ber-muktezây-ı ihtiyâc sarf u isti‘mâl olunacağı meşhûdları olduğundan, ciyâdet-i san‘ata müterettib olan tekayyüdü terk ü ihmâl ve bilâ-külfet husûlü mümkin olan redî ve neşşâf kağıdlar i‘mâl ve irsâliyle erbâb-ı kalemi ‘ale'l-‘umûm mübtelây-ı se‘âmet ü melâl etmişler idi.
Zemân-ı sâbıkda bu zarar-ı bî-gayenin çâresi görülmek ve Dâru's-saltana'da kağıd i‘mâliyle nakd-i devlet, eyâdî-yi ecânibe girmemek tasavvurâtı ezhân-ı ‘âliye erbâbının nakş-ı sahâyif-i [Ü4 ] zamîrleri olup, kâr-fermâyân-ı devleti teşvîk ve mukaddimât-ı müselleme serdiyle sedd-i ebvâb-ı kesel ü ta‘vîk eylediklerine binâ‘en, emr-i mezkûrun bast olunan fevâyidi mübeyyen ve kuvvetden fi‘le îsâli cümle ‘indinde müstahsen görülüp, ihzâr-ı edevât ve ‘amele ile i‘mâline mübâşeret ve mukaddimesi hüsn-i hıtâmına delâlet etmek emârâtı meşhûd-ı erbâb-ı himmet olmuşiken, istihsâl-i menâfi‘-i âtiye zımnında sarf-ı mâl-ı mu‘accel giderek beşî‘ u müsakkal görüldüğünden gayri, Efrenc tâyifesi dahi diyârlarında ücret-i ‘amele zann u tahmînden dûn ve sühûlet-i ‘amel sebebi ile sarf etdikleri şey‘ ekall-i mâ-yekûn olup, Âsitâne'de i‘mâl olunacak kağıdın masrafı el-yevm bey‘ etdikleri kağıdın behâsına nazaran muzâ‘af u efzûn olduğunu takrîr ve Devlet-i ‘aliyye'ye zarar-ı sırfdan gayri bir şey ‘âyid olmayacağını ilka vü tezkîr ve sıdk-ı müdde‘âlerine delîl ittihâz etdikleri mugaletât, kulûb-ı erbâb-ı hall ü ‘akde te‘sîr edüp, kuvve-i karîbeye gelmiş böyle bir maslahat-ı nâfi‘ayı terk ü ilga ve yevmen-fe-yevmen tâ‘ife-i mesfûrenin zamâyim-i tedrîci ile nîk ü bed fürûht etdikleri kağıdı bi'z-zarûre iştirâ ve ber-minvâl-i meşrûh her sene vâfir mebâliği ka‘r-ı deryâya ilka eder gibi irtikâb-ı zarar-ı nâ-bercâ eylediler.
Diyâr-ı ecânibden ibtiyâ‘ olunan metâ‘, Devlet-i ‘aliyye'de i‘mâl ile halka vücûd-ı intifâ‘ mukarrer iken, mücerred halâvet-i ferâğ u batâlet ve cüz‘î zahmete ‘adem-i musâberet ile bu garazı icrâda izhâr-ı fütûr, kusûr-ı himmetden ve in‘idâm-ı [Ü4 ] hamiyyetden neş‘et etdiği zâhir ve gayr-i mestûrdur. Birkaç sene zarfında erbâbı celb olunarak, Moskov memleketinde ecnâs-ı kumâş ve dülbend nesc olunup, mînâ-kârî kutular ve îngilizlü'ye ve sâyire taklîden gûnâ-gûn sâ‘atler ve ‘ale'l-husûs gayet a‘lâ çukalar i‘mâl ve bu vesîle ile tahsîl-i mâl eylediklerinden gayri, âhar diyârdan celb-i metâ‘ istignâsını istihsâl ve re‘âyâdan tekâlîf-i şâkkayı hatt u tenzîl ile umûr-ı zarûriyye-i devletlerini cihât-ı ticâretden hâsıl-ı rey‘ ü nemâ ile idâreye iştigal eylediler. Biz yine sadede gelelim.
Şehriyâr-ı Felâtûn-meşreb ve Şehinşâh-ı ‘âlî-neseb hazretleri Devlet-i ‘aliyye'lerine müfîd ve Saltanat-ı seniyye'lerine vesîle-i şân u te‘yîd olacak efâ‘îl-i mülûk-pesendi şimdiye dek refte refte tensîk u tahsîl ve ‘ulüvv-i himmet-i Şâhâne'leri sebebi ile zâhirde sa‘b u düşvâr görülen mehâmm-ı lâzimeyi lâyıkı üzere teshîl edüp, Devlet-i ebed-müddet'lerinde zikr olunan kağıd mâddesine dahi nizâm vermek hâtır-güzâr-ı Şâhâne'leri olup, bu emr-i ehemmin husûlü kat‘an matlûb olduğu kâr-fermâyân-ı devlete iblâğ ve bu bâbda herkes sebîke-i re‘yini birer kalıba ifrâğ edüp, bilâhare işbu şugl-i cesîm, efrâd-ı müteşahhısadan birine ihâle olunmak tasmîm olunup, hâlâ Hubûbât Nâzırı olan Ahmed Şâkir Efendi'de vücûd-ı meleke-i isti‘dâd ile mehâyil-i rüşd ü sedâd, her hâlde zâtına sebeb-i vüsûk u i‘timâd olduğuna binâ‘en, zikr olunan mâddenin [Ü4 ] tesviye vü tanzîmine hasran me‘mûr ve iktizâ eden mesârifât ve vâridâtı Darb-hâne-i ‘âmire tarafından sarf u kabz olunmak bâbında hatt-ı hümâyûn şeref-rîz-i sudûr olmuşidi. Efendi-yi mûmâ ileyh dahi icrây-ı me‘mûriyyete teşmîr-i sâk ve usûl-i mâddeye ıttılâ‘ı olanlar ile ittihâd u ittifâk ederek, kesret-i mecârî-yi mâ ile dest-gâh binâsına bir mahall-i münâsib intihâb u istisnâ olunmak içün İstanbul havâlîsi cüst-cû olunup, İstinye ve sâyir mezânn-ı miyâh olan mahallerde idâre-i çarha vâfî suların kılleti ve emkinenin ‘adem-i münâsebeti ve bâ-husûs kağıda te‘sîr-i ‘azîmi olan cevdet-i hevânın ma‘dûmiyyeti tehakkuk ve bilâhare Beykoz'da vâki‘ “Değirman Ocağı” nâm mahall, mevkı‘ ve hevâ ve kesret-i mâ ile sâyir mahallere tefevvuk üzere olduğu bi't-tecribe ma‘lûm olup, mahall-i mezkûr dest-gâh binâsına enseb ü evfak ve cereyân eden âb, etrâfdan icrâ olunacak miyâh inzımâmıyla idâre-i çarha vefâ eyleyeceği muhakkak olduğuna binâ‘en, âlât-ı sınâ‘iyyesi bi-kemâlihâ ihzâr ve bu fenni idâreye müsta‘idd olanları celb ile maslahata ibtidâr olunup, şimdilik levâzım-ı cüz’iyye ile iki sâ‘atde kırk elli kağıd husûlü meysûr ve zikr olunan kağıdların safvet ü ciyâdeti nümûnesinden ma‘lûm u manzûr olup, el-hâletü hâzihî isti‘mâle sâlih ve giderek Efrenc tâyifesinin i‘mâl etdikleri kağıda râcih olacağı emr-i vâzıh olmağla, Efendi-yi mûmâ ileyhin müddet-i yesîrede tasavvurdan hâric sa‘y ü ihtimâmı sezây-ı tahsîn-i hazret-i Cihân-bânî ve bu iltifât [Ü4 ] mûmâ ileyhe bâ‘is-i tayy-i bisât-ı terâhî vü tüvânî olup, eyyâm-ı behâr-ı huceste-âsâr kudûmunda inşâ‘allâhü Te‘âlâ mahall-i mezkûrda müstakıllen dest-gâh ve ‘âmillere ârâm-gâh binâ ve çarhlar inşâsıyla maslahata etrâfıyla teşebbüs olunmak karâr-gîr-i erbâb-ı ârâ olup, giderek sühûlet-i fenn husûlüyle Memâlik-i mahrûse'ye vefâ edecek kadar belki dahi ezyed kağıd işlenüp, zuhûr-i kesret-i nemâ ile ecânibden husûl-i istignâ rû-nümâ ve bâ-husûs bu mâdde içün beher sâl sarf olunan emvâl, memâlik-i Devlet-i ‘aliyye'de kalup, masûn-ı ictizâb-ı erbâb-ı mekr ü dehâ olacağı zâhir ü hüveydâ olup, fazl-ı Hakk ile bu emr-i ehemm dahi ikdâm u himmet-i Şâhâne ile ser-zede-i zuhûr ve âsâr-ı hasene-i Mülûkâne'lerine inzımâm ile ilâ-yevmi'n-nüşûr bekay-ı nâm ve tahlîd-i zikr-i Cihân-dârî'lerine sebeb olacağı yâ[d]-dâşt-ı erbâb-ı şu‘ûr olduğundan fazla, işbu mâdde-i müşkilenin bu vechile pezîrufte-i hüsn-i nizâm u temşiyet olması, kefere devletlerini dâğ-ber-dil-i tenâfüs ü hased ve me‘lûf oldukları iddihâr-ı hazâyinden mahrûmiyyetlerini îcâb ile ebvâb-ı menâfi‘-i külliyelerini sedd edüp, bu eser-i cemîl-i Husrevâne'leri dahi eczây-ı vekayi‘a kayd ile butûn-i evrâk hevâdis-i yevmiyye-i devletleri tezyîn ve himem-i fütûr imâta-i cihân-ihâtaları mütetebbi‘ân-ı safahât-ı ahvâl-i selef olan erbâb-ı hûş u intibâha îzâh u tebyîn olundu2973.
