Ref‘-i Vezâret-i Vâlî-yi Sivas
Eyâlet-i mezkûreye Vâlî olan Vezîr Mehmed Paşa'nın dâyiresinde kesret ve mesârıfı bâliğ-i serhadd-i gayet olduğuna binâ’en, Sivas ehâlîsi müşârun ileyhi istiskal ve idâre-i umûru zımnında zulm ü te‘addîye tesaddî eylediğini bess-i şekvâ ile tafsîl ü icmâl etmeleriyle, şikâyetleri ba‘zı vesâyit ile müsmir ve hakkında tehevvür ü gazab-ı Şâhâne müstekarr olup, şeref-yâfte-i sudûr olan hatt-ı hümâyûn mûcebince defter-i vüzerâdan kaydı terkin ve Tokad Kal‘ası'nda îvâ vü temkîn olunup, müşârun ileyhe bu haber-i hâyil vâsıl olduğu hengâm, emr-i ‘âlî-şâna imtisâl ve me’mûr olduğu mahalle ‘azm ü şitâb ile muntazır-ı ‘afv-ı Şehriyâr-ı hamîde-hısâl oldu.
