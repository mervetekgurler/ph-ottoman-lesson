Muhârebe-i İraniyân be-aske r-i Rus
Rûsiyyelü'nün ‘an-asl tevsî‘-i mülk-i kusvây-ı matlabları [Ü4 ] olup, diyâr-ı
A‘câm'dan mukaddemâ ihtilâs-ı fursat ile temellük eyledikleri mahallere kanâ‘at etmeyerek, ibtidâ Gürcistân'a ba‘dehû Tiflîs'e ne sûretle dest-res oldukları ma‘lûm-ı ‘âlem olup, giderek o havâlîde kuvvet peydâ ve İraniyân beyninde olan ihtilâli fursat-ı cedîd ittihâzıyla refte refte ihdâs-ı efâ‘îl-i şerr ü gavga eylediler. Tafsîli bu ki, Kal‘a-i Revân ve muzâfâtına müstevlî olan Mehmed Hân'ın el-yevm hükümrân-ı diyâr-ı A‘câm olan Baba Hân'a inkıyâdı olmadığına binâ‘en, Hân-ı mezbûr telyîn-i ‘arîke-i nahveti içün İran şehzâdesini üzerine ta‘yîn ve kendüsi dahi bi'n-nefs verâdan hareket üzere olduğunu Mehmed Hân ‘ayne'l-yakîn bilüp, Rûsiyyelü ile nihânî muhâbere ve Baba Hân hecmesini def‘ etdikleri hâlde, Revân Kal‘ası taraflarına teslîm olunacağını ifâde ile iki kavmi birbirine düşürmek hükmünü irâde eyledi. Rûsiyyelü'nün bu sûret derûn-ı mekîdet-meşhûnlarında cevelân eden mekasıd-ı fâsideye muvâfık olmağla, fi'l-hâl yedi-sekiz bin müretteb asker ile Tiflîs'den hurûc ve Revân'a tekarrüb eyledikleri hîn, şehzâde-i İran-zemîn Tebrîz'de olan mu‘asker-i Şâhî'den ber-vech-i isti‘câl hareket ve Revân'a üç sâ‘at mesâfe bir mahalle rekz-i ‘alem-i savlet eylediği, Revân Hânı'nın mesmû‘u olup, [mısra]4:
Kalmışam âteş ü âbın arasında hayrân
makaliyle gûyân ve Moskovlu'nun o havâlîde za‘f-ı kuvvetini ve İraniyân'ın kesretini mülâhaza ile bi'z-zarûre [V ] şehzâde tarafına meyl ü incizâb gösterüp, şöyle ki, Rûsiyyelü'nün cem‘iyyetleri tefrîk olunduğu takdîrde, Kal‘a-i Revân ma‘a-muzâfâtihâ [Ü4 ] Baba Hân'ın zamîme-i memâliki olacağını beyân ve kendüsi dahi kal‘a muhâfazasında bezl-i cân eyleyeceğini âverde-i zebân eyledi. Binâ-berîn Moskovlu bu hud‘aya vukûf ile ehâlî-yi kal‘aya ızmâr-ı gayz u kîn ve top ve humbara ile mahsûrları endûh-gîn eylediğinden başka, şehzâde-i ‘Acem ile dahi birkaç def‘a muhârebeye ibtidâr ve tertîb-i cedîd sebebi ile ‘âkıbet Iran askerini târumâr eylediğini Baba Hân istimâ‘ edüp, ordusunu Tebriz'de terk ve elli altmış bin kadar cürd atlu ile zeberteng-i ‘azîmeti perk edüp, Revân kurbüne mütevâsıl ve birkaç def‘a miyânelerinde harb-i hâyil vâki‘ olup, bi-hükm-i “el-Harbü sicâlün”3014 gâh bunlar ve gâh anlar fevz ü galebeye nâyil olmuşlar idi. Rûsiyyelü'nün imdâdları münkatı‘ ve tarîk-ı zahîreleri mesdûd ve Iranîler'in her bâr asker ve zahîreleri mütetâbi‘u'l-vürûd olmağla, Rûsiyyelü'nün hey‘et-i mecmû‘alarına tezelzül ‘ârız olup, hattâ cem‘-i zahîreye ta‘yîn eyledikleri bir bölük askerleri dahi Iranîler elinde katıbeten maktûl ve sergerdeleri olan bir nefer mayor dahi bu fırka-i hâlikeye mevsûl olup, kemâl-i za‘f u ‘acz sebebi ile Moskovlu Tiflîs'e doğru ‘inân-keş-i haybet ü hızlân ve Şâh tarafından ta‘yîn olunan asker-i bî-pâyân Rûsiyye pes-mândelerini ‘alef-i tîğ-i berrân eyleyerek, Tiflîs'e dek ta‘kîb ve kal‘ada mahsûriyyet sûretini istihsâl ile Moskovlu'yu [V ] tenkîb ü tahyîb eylediler.
Lezgî tâyifesi -ki gürûh-ı enbûh-ı şüc‘ândan mahsûb ve celâdet ü şecâ‘atde [Ü4 ] her biri Sâm ve Nerîmân'a mensûbdur- Iranîler'e mutâva‘at ve Tiflîs ve Gürcistân halkı dahi Moskovlu'dan nefret eyledikleri, Moskovlu'nun bâzû-yı mefsedetlerine bâ‘is-i süstî vü rehâvet olup, el-yevm üsve‘-i hâl ile Tiflîs Kal‘ası'nda mahsûr ve Revân Kal‘ası Baba Hân tarafından zabt olunup, derûnuna Mâzenderân piyâdesinden cem‘-i mevfûr vaz‘ u idhâl olunduğu bu ahvâle vâkıf kimseler ihbârıyla dâhil-i dehlîz-i sem‘-i erbâb-ı şu‘ûr oldu.
Bu iki tâyife Devlet-i ‘aliyye'ye düşmen ve fursat buldukları hâlde Memâlik-i mahrûse'ye itâle-i pây-ı tecâvüz eyleyecekleri emr-i müteyakkın olmağla, serhadlerde mütemekkin vülât ve hükkâma bu kazıyye ifhâm ve leyl ü nehâr muhârese-i memlekete ihtimâm ile vâki‘ olan ahvâli pey-der-pey ‘arz u ifhâm etmeleri husûsu te‘kîd ve her tarafa neşr-i peyâm u berîd olundu.
