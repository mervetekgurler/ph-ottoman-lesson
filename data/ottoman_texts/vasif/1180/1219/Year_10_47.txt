Tafsîl-i ahvâl-i İsmâ‘îl Paşa
Bâlâda beyân olunduğu vech üzere Cezzâr Paşa'nın terk ettiği emvâl-i firâvânı teslîm ‘akabinde Ismâ‘îl Paşa'ya mansıb ve dâyiresini tanzîm içün bir mikdâr meblağ ihsân olunmak ve muhâlefet etdiği takdîrde berren ve bahran üzerine hücûm ile kal‘ayı tahlîs ve muhallefâtın cümlesine dest-res olmak keyfiyyâtı me‘mûrlara tefhîm olunmuşidi. Müşârun ileyh zâtında mütemellik ve ‘azbü'l-kelâm ve umûr-ı hâriciyye ve hiyel-i şeytâniyyede3015 müdebbir ü benâm olmakdan nâşî, Kapudan Paşa tarafına ilticâ ve Saydâ Eyâleti [V ] tarafına tevcîh olunduğu hâlde, Cezzâr Paşa'nın cemî‘ muhallefâtını teslîm ü i‘tâ ile tahsîl-i [Ü4 ] rızâ eyleyeceğini inhâ edüp, Kapudan Paşa dahi leyyinü'l-cânib3016 ve sâde-dil ve zevâhir-i ahvâle nazar ile ‘avâkıb-ı umûrdan gafil olup, kafanın metânetini ve hîn-i hasr u tazyîkde donanmanın rahne-dâr olmak sûretini mülâhaza ile semt-i sühûleti ihtiyâr ve Saydâ'nın müşârun ileyhe tevcîhini ma‘rûz-ı Dergâh-ı ‘âdâlet-karâr eyledikde, teslîm edeceği muhallefâtın suver u a‘yânı ma‘lûm olmak içün Cezzâr Paşa Kapu Kethudâsı Rüşdî Efendi ta‘yîn ve muhallefât defteri vürûdunda nakd ü cins zann u tahmîn-i devlete tevâfuk etdiği hâlde, niyâzına müsâ‘ade olunacağı ifâde vü tebyîn olunmuşidi.
Rüşdî Efendi o tarafa varıncaya dek Şâm Vâlîsi dahi asker-i kesîf ile ‘Akkâ Sahrâsı'nı madrab-ı hıyâm ve derûn-ı kal‘ada bulunan serân-ı asker ve ehâlîyi celb ile teshîr-i kal‘aya hasr-ı sâ‘id-i ihtimâm eylediği hengâm, Rüşdî Efendi ‘Akkâ'ya varup, müsâ‘ade-i devlet îhâm ve muhallefâtın mikdâr u kemmiyyetini istifhâm eyledikde, zâhirde olan eşyâ me‘mûl-i3017 devletden sad mertebe dûr olduğu hüveydâ olup, bu keyfiyyet me‘mûrlara sebeb-i teşvîş ü ihtilâc ve Mîr-i mîrân Süleymân Paşa ile hufyeten istimzâc ve Saydâ, tarafına tevcîh olunduğu takdîrde, cemî‘ muhallefât nakden ve cinsen zâhire ihrâc ve Devlet-i ‘aliyye me‘mûrlarına teslîm ve fîmâ-ba‘d emr ü hükm-i Cihân-dârî'ye gerden-dâde-i tavk-ı inkıyâd olacağını beyân u tefhîm edüp, tavr-ı tegallüb ile ibkay-ı Vezâret'e tâlib olan şahıs, magzûbe [V ] [ve] eser-i ‘isyân müşâhede olunmayan kimse her hâlde müreccah görülmekle, Saydâ menşûru [Ü4 ] Süleymân Paşa'ya irsâl ve te‘ahhüdü üzere nakır u kıtmîr muhâllefâtın devlet me’mûrlarına teslîmi isti‘câl olunmuşiken, tekrâr Kapudan Paşa'nın tahrîrâtı gelüp, İsmâ‘îl Paşa emr ü irâde-i devlete mütemessil ve muhallefâtın edâ vü teslîmine şurû‘ ile şimdiye dek bir mikdâr nakd ve bir mikdâr eşyâ sanâdıkı, eyâdî-yi me‘mûrân-ı devlete mütevâsıl olduğunu mütevakkıl olduğundan, zarûrî eyâlet-i mezkûre Süleymân Paşa'dan intizâ‘ olunup, menşûr-ı eyâlet ile ‘azîmet eden Tatar ircâ‘ olunmuşidi. İsmâ‘îl Paşa'nın şimdiye dek teslîm etdiği mebâliğ ve eşyâ üç bin kîseye bâliğ olmayup, Cezzâr Paşa'nın sinîn-i mütetâvileden berü cem‘ u iddihâr etdiği ecnâs-ı nuküd ve tarâyif ve tuhaf-ı nâ-ma‘dûd, nühüfte-i tahte'l-arz istitâr ve bilâ-meşakkatin İsmâ‘îl Paşa'nın dâhil-i hîta-i istimlâki olduğu kulûb-ı evliyây-ı devleti dâğ-dâr edüp, bu husûsa me’mûr olan Râgıb Efendi'nin ve Şâm Vâlîsi'nin sa‘y ü ikdâmları ‘âtıl ve gayr-i müsmir ve Kapudan Paşa'nın za‘f-ı re‘y ile havâşî vü etbâ‘ına mağlûbiyyeti bu mâdde-i cesîmeyi ifsâd eylediği zâhir oldu.
