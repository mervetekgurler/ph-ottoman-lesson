Fevt-i Küçük ‘Ali-zâde Halîl Paşa
Mûmâ ileyhin hâl ü şânı bâlâda ber-vech-i îcâz beyân u ifâde olunmuşidi. Müddet-i medîdeden berü Payas ve o havâlîde mürtekib olduğu şekavet ü iblâs, ma‘lûm-ı kâffe-i nâs olup, âyib ü zâhib ve ‘âyid ü râci‘den bâc nâmıyla keyfe mâ-yaşâ, ahz-ı emvâl ü eşyâ ve ‘ale'l-husûs kafile-i hâcc ‘avdetinde tüvângerlerini nehb ü yağmâ ve zu‘afsını pâ-zede-i cevr ü cefâ edüp, te‘dîbi zımnında üzerine asker ta‘yîn olundukça, Payas'a müşrif cebel-i sa‘bü's-sülûkda vâki‘ mekân-ı hasîn ve ma‘kıl-ı metînine su‘ûd ve esbâb-ı zafer bu vesîle [ile] mesdûd olduğundan, bi'z-zarûre asker âvd u kufûl ve merkum dahi kemâ-kân kazâya nüzûl ve kârına meşgul olur idi. Bu hâl ile dimâğında hevây-ı merâtib cây-gîr ve ba‘zan devlete mürâca‘at ile izhâr-ı mâ-fi'z-zamîr edüp, taht-ı râbıtaya duhûlü ihtimâliyle ‘Uzeyr Sancağı tarafına tevcîh ve evzâ‘-ı sâbıkasından tevbe ve rucû‘u tenbîh olunmuşidi. Bir müddet gâh tuğyân ve gâh itâ‘at sûretiyle nümâyân ve ba‘zı zevât sevkıyle Mîr-i mîrân olup, çok geçmeden cibilletinde merkûz olan gadr u cevre mübâşeret ve ebnây-ı sebîli kâyinen-men-kân berhemzede-i mazarrat edüp, hüccâcı istikâmet-i tarîkden inhirâfa ‘illet ve dûr u dirâz yollara ilka ile mübtelây-ı envâ‘-ı mihnet edüp, bu vaz‘-ı nâ-hemvâr tegallüben nâyil olduğu menâfi‘a muzırr olduğunu mütefekkir ve tecdîd-i îmân ve ‘uhûd ile kâr-fermâyân-ı devleti igfâl ve hezâr mekr [Ü4 ] ü âl ile hüccâcı kemâ-kân Payas yolundan imrâra ruhsat istihsâl edüp, geçen sene etdiği fesâd u zarar ve a‘yân-ı hâcc ve sâyirden vechi yok behâneler ile aldığı eşyâ ve nukud ânifen muharrer u mastûr olup, küllî tedârük ile cezây-ı mâ-yelîkı verilmek musammem iken, bu esnâda hâlik ve girîve-i ‘âlem-i cezâya sâlik olduğu haberini oğlu Mehmed Bey Der-i devlet'e tahrîr edüp, pederi merkumun te‘ayyünât u imtiyâzâtı tarafına tahvîl olunduğu hâlde, Devlet-i ‘aliyye'ye her vechile mutî‘ u münkad olup, pederi isrine iktifâ etmeyeceğini îrâd etmişidi.
Hâlik-i mezbûrun bu def‘a hüccâca etdiği ihânet gayretullah zuhûruna ‘illet olup, ne vechile latme-hor-i dest-i kazâ olacağı muntazır-ı erbâb-ı basîret iken, muktezây-ı ser-nüvişti üzere hatfe enfihî helâk ve üftâde-i hufra-i hâk oldu. [Mısra]‘:
Rakıb olsun ne yüzden ise mevti ko, hemân ölsün
merkumun fevti sebebi ile o havâlînin umûru oğlu Mehmed Bey'e ihâle olunsa, nazm:
‘Âkıbet gorg-zâde gorg şeved
*
Gerçi bâ-âdemî büzürg şeved
mefhûmu üzere babasının tavr-ı nâ-hemvârı üzere hareketden ibâ etmeyüp, “el- ‘Irku nezzâ‘un” 3030me’âlinden münba‘is olan vaz‘-ı mevrûs ile ‘amel ve bi'l-mu‘âyene pederinden ahz etdiği fesâdât ve kalbinde ızmâr etdiği ba‘zı muhtere‘âtı icrâya fursat-yâb olup, giderek “Rahimallâhu'n-nebbâşe'l-evvel” 3031kavliyle babasına rahmet okutdıracağı bürhân-ı ‘aklî ile müstedlel olmağla, ser-rişte-i fursat der-dest iken, o tarafın nizâm-ı hâli tedbîr ve tarîk-ı hâcc feth u teshîr olunmak mevsimleri gelüp göründüğüne binâ’en, [Ü4 ] bu keyfiyyet ya‘nî esbâb-ı nizâm Mar‘aş Beylerbeyisi Kalender Paşa ve Beylanlı ‘Abdullah Bey ve Adana Mütesellimi Ahmed Bey'den isti‘lâm olunup, tahkık-ı mâddeye dek hâlik-i mezbûrun oğluna hâb-ı hârgûş verilüp, tasavvurundan me’yûs u nevmîd etmamek tedbîrâtı taraf-ı Sadru's-sudûr'dan ser-zede-i sâha-i zuhûr ve ber-minvâl-i muharrer merkumlara kavâyim-i ‘aliyye ve Mehmed Bey'e dahi nush u pendi mutazammın mektûb tahrîr olunduğundan başka, pederinin ezmân-ı sâlifeden berü hüccâc ve tüccârdan ve sâyir etrâf ve ebnây-ı sebilden tav‘an ev kerhen igtisâb eylediği emvâl, bâliğ-i meblağ-ı kemâl ve ‘ale'l-husûs bu defa hüccâcın kati çok eşyâ ve nukUdun alup, kesret-i muhallefâtı tehakkuk etmekle, hüccâcın magsûb olan emvâli kalîl ü kesîr, nakır u kıtmîr cümleten istirdâd olunup, bedel-i muhallefât olarak cânib-i mîrîye me’mûl derecesinde hıdmet eylediği takdîrde, Mîr-livâlık ile ‘Uzeyr Sancağı tarafına tevcîh olunacağı taraf-ı Sadâret-penâhî'den tahrîr ve ol vechile tebşîr olunmuşidi.
Mîr-i merkUm pederinin meclûbâtı olan eşyâ ve nukUd ‘alâ-zu‘mihî hayâtında [mısra]‘:
Ke-münfikati'l-eytâmi min-keddi fercihâ3032
ba‘zı meberrâta sarf ile tahsîl-i zâd-ı yevm-i mev‘ûd kılınup, el-yevm tarîf u telîd bir şey’ terk etmeyüp, ba‘zı ‘aşâyir ve nâs zimmetlerinde alacağı olmağla, Mübâşir ta‘yîni ile cem‘ u tahsîl olunduğu takdîrde, bir mikdârı mîrîye ve bâkısi tarafına verilmesini istid‘â ve a‘yân-ı hâcc ve sâyirden bu def‘a alınan emvâlin ba‘zısı pederi hayâtında müstehlik olup, bâkısini redd ü edâ edeceğini [Ü4 ] inhâ etmişidi. Mezbûrun iltimâsı üzere tahsîl-i zimem içün fermân ile Mübâşir ta‘yîninde mahzûr tasavvur olunmayup, emvâl-i hüccâc istihlâsıyla şâyed bir mikdâr bedel-i muhallefât husûlü dahi mümkin olacağı mülâhazâtı mutâla‘ât-ı erbâb-ı ‘ukula tevâfuk etmekle, binâ-berîn o tarafların nizâmı ve Küçük ‘Ali-oğlu fürû‘âtının bi'l-külliyye in‘idâmı vâbeste-i kayd-ı ‘azîm olduğu hâlde, ba‘zı temhîdât ve tehdîdât ile o havâlî umûru ‘uhdesine tefvîz olunup, pederi merkezine vusûl emedd-i medîde muhtâc olmağla, “Mine'l- ‘amûdi ile'l-**
amûdi ferecün iktizâsıyla, anın dahi vaktiyle çâresi görülmek karâr-gır-i re y-i Âsafî olup, binâ‘en-‘alâ-zâlik bir tarafdan mûmâ ileyhim taraflarına irsâl olunan emir-nâmelerin ecvibesine intizâr ve bir tarafdan merkumun recâ-mend olduğu zimem fermânı Mübâşir ile o tarafa tesyâr olunup, bundan sonra keyfiyyet ne vechile sûret-pezîr olursa, muktezây-ı hâl ü şân üzere hareket, savâb-dîd-i evliyây-ı devlet oldu1.
