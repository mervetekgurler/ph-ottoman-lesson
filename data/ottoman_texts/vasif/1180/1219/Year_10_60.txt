Tevcîh-i Eyâlet-i Saydâ be-Süleymân Paşa
‘Akkâ mâddesini ba‘zı me’mûrîn ifsâd ve za‘f-ı re’y ve teşettüt-i ârâ ile berbâd eylediklerini o tarafa me’mûr Râgıb Efendi tahrîr ve sâbıkâ Mîr-i hâcc Vekîli Süleymân Paşa'nın o havâlîde nüfûz u i‘tibârı olup, ‘Akkâ'da mevcûd olan müteneffisler mûmâ ileyhe müncezib3081 ü müttebi‘ ve hâricde olan Mîr Beşîr takımı dahi emrine mutâvi‘ olup, Saydâ Eyâleti ma‘a-muzâfâtihâ tarafına tevcîh olunduğu takdîrde, kal‘a bilâ-meşakkatin müsahhar ve derûnunda mütehassın İsmâ‘îl Paşa yâ firâr veyâ müdemmer olacağından başka, me‘mûl-i devlet kadr-i nef u fâyide müyesser olacağını iş‘âr ve İsmâ‘îl Paşa'nın fuzûlî zabt-ı memleket etmesinden ise, sûret-i tav‘ u inkıyâdda bulunan Mîr-i mîrân-ı mûmâ ileyhin hükm-i Devlet-i ‘aliyye ile3082 Saydâ'ya Vâlî olması ihtiyâr olunduğuna binâ’en, vech-i meşrûh üzere [V ] eyâlet-i mezkûre ma‘a-muzâfâtihâ Paşa-yı mûmâ ileyhe3083 tevcîh olunup, iktizâ eden evâmir Efendi-yi mûmâ ileyhe irsâl olundukda, Kıbrıs'dan hareket ve Saydâ'ya ilkây-ı lenger-i ikâmet ve kazıyye-i mezkûreyi Şâm Vâlîsi ordusunda olan Süleymân Paşa'ya tahrîr u işâret eylediğinden başka, bâlâda zikr olunduğu vech üzere Dürzî tâyifesinin Sergerdesi olan Mîr Beşîr ve sâyir o havâlîde bulunan sagır u kebîre irâde-i devleti i‘lân ve ‘avâtıf-ı seniyye-i Şâhâne'den Saydâ Eyâleti'nin Cezzâr Paşa Kethudâsı Süleymân Paşa'ya tevcîh [Ü4 ] ü ihsân olunduğunu ifâde vü beyân edüp, cümlesi ser-fürû-bürde-i tavk-ı inkıyâd u istislâm3084 ve izhâr-ı büşr ü ibtisâm ile müvâzıb-ı du‘ây-ı Şehriyâr-ı Dârâ-gulâm olup3085, Saydâ'da bulunan İsmâ‘îl Paşa müttebi‘lerini ve muhâfaza sûretinde vaz‘ eylediği segbânlarını dahi tard u ib‘âd ve Payas ve Beylan tarafından müceddeden tahrîr u celb etdiği askeri sâhile resîde olmazdan mukaddem, bi'l-istihbâr vasat-ı bahrdan geldikleri semte ircâ‘ ile kat‘-ı imdâd ve bu sûretleri îkâ‘a tahsîl-i tâb u tüvân ve Mîr Beşîr'in hulûsunu imtihân içün taleb etdiği askeri mîr-i mezbûr fi'l-hâl irsâl ve sâyir asker-keş olan kimseler dahi kemâl-i tehaşşüd ile emre imtisâl üzere oldukları mütehakkak oldukda, tevcîh-i cedîd emri ‘Akkâ'ya irsâl3086 ve Saydâ Eyâleti
Süleymân Paşa'ya ihsân olunduğu serân-ı asker ve sükkân-ı memlekete iblâğ u îsâl olunup, Paşa-yı mûmâ ileyh Cezzâr Paşa fürû‘âtından olmak cihetiyle ‘Akkâ'da bulunanlar bi'-tab‘ tarafına izhâr-ı meyl ü rağbet ve İsmâ‘îl Paşa'dan kat‘-ı peyvend-i muvâfakat eyledikleri ahbârı resîd-i derece şöhret olup, İsmâ‘îl Paşa mebâdî-yi hâle nazaran mütezelzil ü mütehayyir ve fursat bulursa3087 firâra tavtîn-i nefs eylediği zâhir olduğuna binâ’en, Râgıb Efendi'nin sa‘yi meşkûr ve tahsîni şâmil tarafına irsâl olunan mektûb-ı Sadru's-sudûr ile şevk u gayreti mevfûr kılındı3088.
