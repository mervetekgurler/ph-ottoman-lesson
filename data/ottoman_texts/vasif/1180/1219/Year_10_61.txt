‘Avdet-i Elçi-yi Françe
Sefîr-i mezbûr ile gûyâ mükâlemelerde izhâr-ı tavr-ı hiddet, mükâbere vü ısrârına ‘illet olup, ricâl-i devletden biri Devlet-i ‘aliyye'den [Ü4 ] bi'l-mülâyeme mesfûr ile
mükâlemeye ruhsat-yâb olsa, şiddet-i ‘arîkesini telyîn ve devlet tarafından verilan cevâb-ı müskiti kabûl ile devletine ‘özr-i Saltanat-ı seniyye'yi dostâne ifâde vü tebyîn ve miyânede hâdis olan gayz u kîn ber-taraf olacağını kibâr-ı devletden ba‘zıları ilka ve bu sûret zâhir-i hâlde müvecceh görülüp, sâbıka Sadrıa‘zam Kethudâsı ‘Âtıf Efendi bu mâddeye me’mûr olup, sûret-i me’mûriyyeti gayet ihfâ olunmuşiken, şeyâtîn-i ins ü ‘azâzîl ile hem-cins olan Rûsiyye ve İngiltere elçileri mâddeye vukuf ile izhâr-ı huşûnet ve Devlet-i ‘aliyye'nin gâh şânını vikayet ve gâh bu mükâleme-i hafiyyenin ittifâka mugayeretini ve giderek fesh-ı râbıta-i mühâdene îcâb edeceğini, Bâb-ı ‘âlî'ye takdîm etdikleri tekarîrde bast u hikâyet [V ] eylediler3089. Françe Elçisi ise Bonaparta'yı ilzâm zu‘muyla İmperatorluk tasdîkını şâmil bir kıt‘a kat‘iyyü'l-müfâd sened ahz etmek ve Devlet-i ‘aliyye tarafından mukaddemâ îrâd olunduğu üzere tasdîkde butû’ u te’hîr3090 maslahat-ı mülkiyyesine mutâbakat tahsîline mebnî olup, bir müddet murûrunda İmperatorluğ'u tasdîk eyleyeceğini hâvî dîger bir kıt‘a sened almak iddi‘âsında olup, cihet-i ûlâsı uhrâya mübâyin olan senedât i‘tâsında mahzûr-ı küllî, kulûb-ı erkân-ı devlete müstevlî olduğundan, kavl-i sâbıkda izhâr-ı sebât ve terk-i televvünât kılındığını mesfûr lede't-ta‘akkul vücûb-ı ‘azîmetini te’emmül edüp, evâsıt-ı Ramazân'da' lâzime-i hareketini ru’yet ve Françe tarafına ‘azîmet eyledi.
Re’îsülküttâb [Ü4 ] Efendi dört-beş mâhdan berü elçi-yi mesfûr ile mu‘âraza vü münâkaşa ve ser-rişteyi elden kaçırmayarak ihtiyâr-ı sûret-i mücâdele vü münâveşe etmişiken, mesfûr ‘azîmete cesâret edemeyüp, iki-üç gün zarfında vukû‘ bulan muhâbere vü mücâvebeden dil-teng-i keder ve ‘âkıbet tahrîk-i pây-ı ‘azîmete mecbûr u muztarr olduğu Re’îs Efendi'nin füshat-ı havsalasına delâlet eyleyeceği mukarrerdir.
