‘Azl ü nasb-ı Kapudân-ı deryâ
Müşârun ileyh kable'l-Vezâre Kapudan olduğu kalyonları lâyıkı üzere idâre3116 ve Korfa ve sâyir mahallerde sebât u metâneti meşhûd ve bu sebeble hakkında târ-ı enzâr-ı rağbet ü i‘tibâr memdûd olmuşidi. Hükm-i Kadir-i lem-yezel ile Kapudanlık münhall oldukda, deryâya Kapudan ve Rütbe-i Vezâret'le refî‘ü'ş-şân olup, o esnâda ‘Akkâ'ya ta‘yîn ve usûl-i me’mûriyyeti mû-be-mû tarafına tebyîn olunup, o mahalle vürûdunda devlete nâfi‘ ü müfîd tarafından bir hıdmet-i pesendîde zâhir [Ü4 ] u bedîd olmayup, sevk-ı etbâ‘ u havâşî ve igfâl-ı erbâb-ı hırs u tama‘dan nâşî, ‘Akkâ'da mahsûr firârî Ismâ‘îl Paşa'yı iltizâm ve bedel-i kalîl ve ‘ivaz-ı zelîl ile Saydâ tevcihini müşârun ileyhe i‘lâm edüp, bu keyfiyyet muhâlif-i rızây-ı devlet olduğundan, hakkında tevlîd-i nefret ve îcâb-ı nekbet eylediğinden başka, fî-haddi zâtihî a‘bâ‘-i Vezâret'e gayr-i mütehammil ve ‘azli mecârî-yi ahvâline nazaran rütbe-i vücûba mütevâsıl olmağla, Donanma-yi hümâyûn'u rabt-ı mersây-ı Tersâne-i ‘âmire etdiği zemân -ki evâhır-ı3117 Şa‘bân idi'- ‘azl ve Vezâret'i ref olunup, ‘Akkâ'da ihtilâs eylediği nukûd, cânib-i mîrîye istirdâd ve hıdemât-ı sâbıkası yâd olunarak, kusûr-ı [V ] emvâl ü eşyâsı in‘âm u irfâd3118 olunup, ber-vech-i tekâ‘üd Burusa'da ikâmeti bâbında irâde-i hazret-i Cihân-bânî cereyân ve merfû‘u'l-Vezâre olanlara cânib-i mîrîden ihsân olunan ma‘âş ile kesb-i emniyyet ü itmi’nân eyledi3119.
Bir müddetden berü Bostancı-başı olan Îsmâ‘îl Ağa'nın ‘akl ü dirâyeti müstagnî-yi hadd-i ta‘rîf ve tavr u hareketi mergüb-ı vazî‘ u şerîf olup, müteferri‘ât-ı hıdmetinden olan hıfz-ı rûy-ı deryâ vü sevâhil ve zabt-ı eşkıyâ vü erâzil mesâlihinde irtikâb-ı tüvânî vü kusûr ve ihtiyâr-ı ‘acz ü fütûr etmeyüp, leyl ü nehâr geşt ü güzâr ile terk-i âsâyiş ü râhat ve bu vesîle ile tahsîl-i rızây-ı Şehriyâr-ı Îskender-heybet eyleyüp, Kapudanlık rütbe-i celîlesine her hâlde şâyân ve bu hıdmet-i hatîrede dahi fazl-ı Müste‘ân ile ibrâz-ı mesâ‘î-yi meşkûre eyleyeceği muntazır-ı erbâb-ı hads ü iz‘ân olduğuna binâ’en, devr rikâbı günü Enderûn-ı hümâyûn'da hil‘at-ı zer-beft-i Vezâret'le dûş-ı istîhâli tezyîn ve Deryâ Kapudanlığı'yla mısra‘-ı berceste-i i‘tibârı tazmîn olundu.
