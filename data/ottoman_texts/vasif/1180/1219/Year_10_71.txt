Teznîb
Haleb Vâlîsi Vezîr Mehmed Paşa'nın3141 ehâlî ile [Ü4 ] vâki‘ olan ser-güzeşti mukaddemâ beyân olunup, tasavvurât-ı zihniyye ve tasarrufât-ı ‘akliyye ile Haleb'e idhâl olunduysa dahi, beyne'l-ehâlî mahsûr ve etbâ‘ u levâhıkı esliha ve esbâb-ı mümâna‘adan ‘ârî vü mücerred olarak eyâdî-yi sefele-i memleketde makhûr olup, nizâm-ı beldeye şurû‘-ı3142 tekellüfe muhtâc ve belki ifnây-ı nüfûs ve izâ‘at-ı emvâl intâc edeceği3143 mebâdî ve mekâsıd-ı mâddeden istinbât u istihrâc3144 olunduğundan başka, müşârun ileyh dahi bir takrîb Haleb'den kurtulmak fikrinde olduğunu îmâ ve ‘azl olunsa şâyed ehâlî sebîlini tahliye etmamek ve etdikleri takdîrde şân-ı Vezâret'e îrâs-ı halel eyleyecek ba‘zı harekât-ı nâ-bercâ izhâr etmek vârid-i hâtır-ı uli'n-nühâ olmağla, şimdilik müşârun ileyhe Haleb Eyâleti ibkâ vü takrîr ve Cerde Başbûğluğu'yla Trablus Eyâleti zamîme kılınup, Haleb'i Mütesellim nasbı ile zabt etmek irâdesi tarafına tahrîr olunup, Trablus'a vardıkdan sonra, ‘uhdesinden [V ] Haleb Eyâleti fekk, tasmîm-kerde-i veliyy-i umûr ve pederi o vakitler cânib-i Hicâz'a ‘azîmet etmiş bulunup, Haleb Eyâleti'nin oğlundan ref‘i müşârun ileyhe mûcib-i zevâl-i nüfûz u i‘tibâr olmayacağı zebân-âver-i erbâb-ı ‘akl u şu‘ûr oldu.
