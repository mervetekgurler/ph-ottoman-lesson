Zuhûr-i hatt ve teşrîfât-ı hazret-i Şehinşâhî be-cenâb-ı Sadâret-penâhî
Sadrıa‘zam-ı sütûde-şiyem hazretlerinin her tavr-ı Vezîrâne'leri muvâfık-ı mizâc-ı hümâyûn ve her mâdde-i muhtelifetü'ş-şu’ûnda hayyiz-resân-ı vuku‘ olan re‘y ü tedbîri-i rezînleri tâb-dâde-i devlet-i rûz-efzûnları olduğuna binâ’en, kemâl-i istiklâl [Ü4 ] ve sümüvv-i menziletlerini zâhir-bînân-ı ‘avâmma işâ‘a vü i‘lân ve hakk-ı müstehakk-ı Âsafâne'lerinde muzmer olan hüsn-i teveccühât-ı Cihân-bânî'lerini ifşâ vü beyân siyâkında işbu Şevvâlü'l-mükerrem'in on dördüncü Salı günü' Dîvân-ı ‘âlî'de icrây-ı ahkâm ve fasl-ı miyâne-i hısâm ederler iken, Kahveci-başı Mehmed Emîn Ağa vesâtatiyle bir sevb-i veşak kürke mashûb hatt-ı hümâyûn-ı mevâhib-makrûnları şeref-rîz-i vürûd ve Sadr-ı müşârun ileyh hazretleri tarafından bu ‘ârife-i iltifât-endûd hutuvât-ı tebcîl ile istikbâl ve mâlîde-i nâsıye-i ibtihâl kılınup, ferve-i mezkûreyi tevkır-ı bî-intihâ ile iktisâ ve hatt-ı hümâyûnu ‘alâ-mele’i'n-nâs kırâ’at etdirdikden sonra, du‘ây-ı bekây-ı ‘ömr ü şevket-i Şâhâne'yi îsâl-i mesâmi‘-i mele’-i a‘lâ buyurup, resânende-i hatt-ı hümâyûn olan Kahveci-başı Ağa'ya bir sevb-i ferve-i semmûr iksâ ve bir re’s esb-i müzeyyen ve on beş kîse nakd i‘tâ buyurdular.
