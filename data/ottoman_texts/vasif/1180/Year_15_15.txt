Velâdet-i Şehzâde Sultân Mehmed
Şa‘bânü'l-mu‘azzamın dokuzuncu yevm-i sebt sâ‘at dokuzda1498 gülzâr-ı peyveste-i behâr-ı saltanatın bir gonçe-i bûyâsı ve bahr-i şevket ü iclâl-i Hilâfet'in bir dürr-i yektâsı, ser-nümây-ı mekmen-i zuhûr ve Sultân Mehmed ismiyle sahîfe-i ‘âlemde mestûr olup, a‘yün-i Mü’minîn'e ifâza-i pertev-i nûr ve sudûr-i muvahhidîne ilkây-ı ferah u hubûr eyledi. Velâdet-i bâ-sa‘âdetde kânûn olduğu veçhile kudûm-i meymenet-lüzûm-i Şehzâde-i civân-tâli‘i tebşîr içün Dârü's-sa‘âde Ağası Serây-ı Sadrıa‘zamî'ye vürûd ve teblîğ-i peyâm-ı meserret-endûd eyleyüp, bu müjde-i cihân-behâya mükâfât ve cezâ zımnında mu‘tâd olan sunûf-i ‘atâyâ taraf-ı sadru'l-vüzerâdan îfâ olunduğuna mü-te‘âkib müjde-i revân-bahş-ı velâdet bi'l-cümle erkân-ı saltanata işâ‘at olunup, kemâl-i inbisât ile her biri nisâr-ı nakdîne-i iktidâr ve icrây-ı levâzım-ı istibşâr eylediler. Ferdâsı Sadrıa‘zam ve Şeyhul-islâm ve Tevkı‘î Paşa ve Kapudan Paşa ve Sadreyn ve Nakıbü'l-eşrâf ve Yeniçeri Ağası Serây-ı hümâyûn'a ‘azîmet ve tebrîk-i velâdet eylediklerinde, mazhar-ı iltifât-ı Şehriyâr-ı ‘âlem ve semmûr kürkler ile münbasit u hurrem oldu.
