„Azl-i Kapudan Paşa
Muhterik olan sefînenin kapudanı Çunkar Kapudan harîk gicesi sefînede bulun-mayup, keyfiyyete vâkıf olduğu ân havf-i cân ile gürîzân olduğundan başka, Kapudan Paşa subh u mesâ hazm ü ihtiyâtı elden bırakmamak veyâ kendüsü bizzât ve yâhûd i‘timâd eylediği kimseler ahvâl-i sefâyine ıttıla‘dan hâlî olmayup, vücûd ve ‘adem-i zâbitânı tahkik u tashîh ve iktizâsına göre icrây-ı lâzime-i tebrîh u takrîh etmek eczây-ı mürekkebât-ı me’mûriyyetinden iken, vukû‘ bulan mâdde mahzâ gaflet ve tekâsülüne mahmûl ve bâ‘is-i iğbirâr-ı Pâdişâh-ı gayret-şümûl olup, Bostâncı-başı Ağa mübâşere-tiyle Balıkhâne'de habs ve hayâtından kendüye ye‘s gelmişiken, Şehriyâr-ı Rüstem-be‘s, zuhûr eden hâlet-i müdhişeyi hükm-i kadere haml ile cürmünden igmizâz ve muvâhaze-den i‘râz eylediklerinden başka, Eğriboz Sancağı tevcîhiyle ihsân ve mürû‘eti tekmîl ve bu sun‘-i cemîl ile mekârim-nâme-i Şâhâne'lerin sahâyif-i  ‘âleme tab‘ ü temsîl eylediler.
Rumeli Vâlîsi Vezîr Mehmed Paşa, sâniyen Deryâ Kapudanlığı ile tebcîl ve Âsitâne'ye gelinceye dek Vezîr Tevki‘î Paşa tevkîl olunup, münhal olan Rumeli Eyâleti, Vidin Muhâfızı Vezîr Mehmed Paşa'ya ve Vidin Muhâfızlığı, Hotin Muhâfızı Vezîr Receb Paşa'ya ve Hotin, Eğriboz Muhâfızı Mîr-i mîrân'dan Ahmed Paşa-zâde Mehmed Paşa'ya tevcîh olundu.
Tersâne Emîni Ahmed ‘İzzet Efendi dahi bu hâlet vukü‘u sebebi ile mebgüz u menfûr ve mübtelây-ı ‘azl-i nâgeh-zuhûr olup, Ağa-zâde Hüseyin Ağa, yerine me‘mûr ve Liman Re‘îsi Magosa Kal‘ası'na iclâ ve hakkında o kadar ile iktifâ olundu.
