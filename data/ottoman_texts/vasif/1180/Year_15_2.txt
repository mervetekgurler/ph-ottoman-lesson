VEKÂYÎ„ SENE SEMÂNÎN VE MÎ’ETE VE ELF
Mu‘zamât-ı umûr-i devletde istihdâm ve refte refte tahsîl-i nîk-nâm eden Monla-cık-zâde ‘Ali Ağa, ber-muktezây-ı baht-ı nâ-sâzkâr gâh ü bî-gâh masrû‘-i ser-pençe-i rûzgâr olup, bu defa dahi şems-i ikbâli ‘ukde-i vebâle giriftâr ve iki tûg ile înebahtı mansıbı kaydına dûçâr oldu. Şıkk-ı Evvel Defterdârı olan ‘Avnî Efendi, mâl-i mîrî tahsîlinde izhâr-ı butû‘ u rehâvet eylediği hasebiyle merârât-ı ‘azli zâyik ve Tersâne Emîni olan Sârım îbrâhîm Efendi fenn-i istîfâya vâkıf ve semt-i tahsîlâta ‘ârif olduğundan, mansıb-ı mezkûr mûmâ ileyhe muvâfık ve gayr-i muhâlif görülmekle, saferu'l-hayr evâsıtında hil‘at-i istîfâ dûş-i liyâkatine iksâ olundu. Baş-muhâsebeci olan Ahmed Efendi, Emîn-i Tersâne-i ‘âmire ve Hâşim ‘Ali Bey, Baş-muhâsebe ile mükteseb-i me-serret-i vâfire oldu. Defterdâr-ı sâbıkın Mühürdârı ve Târîhci bulunan ‘Ali Efendi ve yamağı ‘Ali Şâh nâm kimse ahz-ı bertîl ü rişâ ile şöhret-nümâ olduklarından ikisi de Limni Cezîresi'ne iclâ olundular.
