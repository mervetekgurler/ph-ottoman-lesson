Zikr-i nizâm-ı Kıbrıs
Girne Dizdârı Halîl, bundan akdem esâre-i gubâr-ı fitne vü gavga ile Kıbrıs ehâlîsini Muhassıl bulunan Çil ‘Osmân'ın katline igrâ etmişidi. ta‘yîn-i asker ve tertîb-i leşker ile nizâm-ı beldeye mübâşeret fukarâ vü zu‘afâyı pâ-zede-i hasâret eyleyeceği zâhir olduğundan, hüsn-i tedbîr ve nush-i serî‘u't-te‘sîr ile nizâmına teşebbüs olunup, Muhassıllık, Süleymân Ağa'ya tevcîh ve bâlâda mezkûr me‘mûrlara ıslâh-ı zâtü'l-beyn ve def‘-i vahşet-i tarafeyn husûsu tenbîh olunmuşidi. Me‘mûrlar cihet-i intifâ‘a mâyil olduklarından, fesâd-ı memleket zâyil olmayup, şakî-yi merkumun dahi gün-be-gün cem‘iyyetine kesret ve rekîz-i zamîri olan mevâdd-ı fesâda kuvvet gelüp, bir iki bin âdem ile Muhassıl'ı tazyîk ve Lefkoşa'ya nazarını ta‘lîk ile âgaz-ı muhâsara ve âheng-i müşâcere eylediği Der-i devlet'e iş‘âr ve istinsâr olunmuşidi.  Teke Sancağı Mutasarrıfı Hâs Ağası Mîr-i mîrân Ahmed Paşa'ya irsâl-i menşûr ve Kıbrıs nizâmına me‘mûr kılındığından başka, Ca‘fer Bey'in iki kıt‘a sefînesiyle iki kıt‘a mîrî firkatesi asker ve levâzım teşhîni ile o tarafa ta‘yîn olunup, imdâd-ı rûzgâr ile Ca‘fer Bey fî es-ra‘i'z-zemân Girîne sularına dehşet-resân oldukda, dizdârın kal‘a muhâfazasına ta‘yîn eylediği şirzime-i kalîle, sedd-i ebvâb ve emr-i muhâfazada terk-i râhat ü hâb ve Ca‘fer Bey ise top dâneleriyle kal‘ayı müşrif-i harâb edüp, bu hâlde iken Ahmed Paşa dahi vâfir asker ile cezîreye ayak basdığını dizdâr-ı mezkûr tahkîk edüp, Lefkoşe muhâsara-sından ferâgat ve mukabele niyyetiyle Değirmenlik nâm mahalde mutarassıd-ı fursat olup, paşa-yı mûmâ ileyh zâtında merkûz cevher-i besâlet ve mâye-i şecâ‘at iktizâsıyla şakî-yi merkumun üzerine râyet-keş-i celâdet olup, ictimâ‘-ı ferîkayn ve telâkî-yi has-meyn vuku‘unda merkum tâb-âver-i mukavemet olamayup, başında olan haşerât-ı nâs perîşân ve birkaç yüz âdem ile kal‘aya girüp, tehassun ve çâre-cûy-i emn ü emân olmu-şidi. Paşa-yı mûmâ ileyh kal‘anın cevânib-i erbi‘asını istî‘âb ve Ca‘fer Bey dahi le-vendâtıyla sâhile çıkup, her tarafdan esbâb-ı muhâsara şakî-yi merkumu pâ-beste-i havf ü ıztırâb edüp, ‘âkıbet ‘avenesinden otuz nefer kimse kal‘adan bir-takrîb yol bulup, orduya dahîl ve şakı-yi merkum dahi irtikâb etdiği kâr-ı nâ-hencârdan nâdim ü hacîl olup, bi'z-zarûre müteşebbis-i dâmân-ı istîmân olarak orduya geldikde, seng-i gadriyle dil-şikeste olan askerî tâyifesi hücûm ve rüfekâsıyla kendüsünü dâyire-i hestîden ma‘dûm edüp, ru‘ûs-i maktû‘aları Âsitâne'ye vâsıl ve fazl-ı Hak ile cezîrede tekevvün eden şûriş ü ihtilâl bi'l-külliyye zâyil olup, ehâlîyi dahi nezr-i girâne kat‘ ve derûnlarında olan havf ü veceli def‘ edüp, Paşa-yı mûmâ ileyhin hidmeti meşkûr ve sa‘yi mebrûr olduğundan, rütbe-i vâlây-ı Vezâret ile eltâf-ı Şâhâne'ye mazhar ve Karaman Eyâleti'yle nâyil-i sürûr-i evfer oldu. Sâbıka Karaman Vâlîsi Vezîr Kethudâ Mehmed Paşa bilâ-mansıb kaldığından, Kars Muhâfazası'na ta‘yîn ve fitne-i Gürcistân sebebi ile o havâlî müşârun ileyhin bu me‘mûriyyeti ile tahsîn olundu.
