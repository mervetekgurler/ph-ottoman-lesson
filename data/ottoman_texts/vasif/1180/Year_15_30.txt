İcmâl-i vekâyi„-i Medîne-i münevvere
Kabâyil-i ‘Urbân'dan Benî ‘Ali ve Benî Sefer kabîleleri öteden berü civâr-ı Medîne-i münevvere'de ahbiye-nişîn-i râhat iken, Medîne ehâlîsinden birkaç kimse ile miyânelerinde vukü‘ bulan muhâvere mü‘eddî-yi kıtâl ü müşâcere olup, tarafeynden birkaç âdem rehneverd-i bâdiye-i in‘idâm ve o kadar eşhâs dahi mecrûh-i tîğ-i hûn-âşâm olup, ehâlî-yi Medîne'nin emniyyetleri bi'l-külliyye münselib olduğundan, hasımlarının derûn-i şehre duhûllerini mâni‘ mukaddemâ hâric-i sûrda ahcârdan sed ve ahşâbdan bâb îcâd eyledikleri ‘ilâve-i mevâdd-ı husûmet olmağla, ittihâd-ı kadîmleri halel-pezîr ve miyânelerinde nâr-ı şûr u fiten ‘alevgîr olup, şöyle ki, hâric-i şehirde vâki‘ nahlistânda ve ‘Urbân'dan biri şehirde bulunsa, ahadühümâ âhara havâle-i şemşîr-i âteş-tâb ve binâ-yı ‘ömrünü harâb etmeğe şitâb ederler idi. Sükkân-ı Tîbe-i tayyibe'nin insilâb-ı râhat ü sükûnları revâ-dâşte-i tab‘-ı hümâyûn olmayup, bu nâyire-i râhatsûz-i fesâdın âbyârî-yi tedâbîr-i hasene ile intıfâsı, mukaddemâ Cidde Vâlîsi olan Vezîr Sâlih Paşa'ya sipâriş olunduğu hâlde dâr-ı bekaya irtihâl ve Cidde mansıbı, Eğriboz Muhâfızı Vezîr Seyyid Ahmed Paşa'ya intikal edüp, Şâm-ı şerîfe vusûlünde husûs-i mezkûr Mîrü'l-hâc Vezîr ‘Osmân Paşa ile ve Mekke-i mükerreme'de Şerîf Müsâ‘id cenâblarıyla müşâvere olunup, ba‘de'l-hac Medîne-i münevvere'ye geldiklerinde kadî-yı belde ve Şeyhu'l-harem ve sâyirleri cem‘ olunup, def‘-i fesâd ü şikak ve kemâ fi'l-evvel ‘akd-ı rişte-i vifâk husûsları cümlesine tenbîh ü te‘kîd olundukdan sonra mürâca‘at ve müşârun ileyh dahi Mekke'ye ‘azîmet ve ‘illet-i vücûd ‘özriyle Medîne-i münevvere'ye varmayup, Şerîf Müsâ‘id ile tanzîm-i emre mübâşeret eyleyüp, tarafeyne irsâl-i rusül ü resâyil ve ‘Urbân'dan  ba‘zı tekâlîf ve mesâyil zuhûruyla sa‘yleri lâ-tâyil kabîlinden olduğu ma‘lûm olup, müşârun ileyh dahi o aralıkda1519 Rûm menâsıbından birine tâlib olduğundan Cidde'den ‘azl ve Karaman Vâlîsi Vezîr Ahmed Paşa yerine nakl olunup, Medîne-i münevvere'de ikameti tenbîh ü te‘kîd ve kapusu halkından gayri, taraf-ı mîrîden ‘ulûfe ve bahşîşleri verilmek üzere üç yüz kadar tâmmü's-silâh asker ile bâzû-yi iktidârı tesdîd ve zahîreleri ber-vech-i evfâ Mısır tarafından edâ olunmak zımnında ıs-dâr-ı hükm-i kazâ mazâ kılınmışidi. Ancak mukaddemâ Seyyid Ahmed Paşa ve Şerîf Müsâ‘id'in temhîd eyledikleri mukaddimât-ı sulh zuhûra başlayup, kabâyil-i mezkûre meşâyihinden Mekke-i mükerreme'ye haberler müte‘âkib ve tevfîk-i tarafeyn ve ıslâh-ı zâtü'l-beyn ihtimâl-i galib olduğundan, müşârun ileyh kethudâsını ve Şerîf dahi birâde-rini tevkîl ve Hanefiyye ve Şâfi‘iyye müftîlerini ve sâyir müte‘ayyinleri dört yüz kadar piyâde ve süvâriyle Medîne-i münevvere'ye ber-vech-i ta‘cîl tesbîl eylediler. Mûmâ ileyhim ve meşâyih-i ‘Urbân Medîne-i münevvere'de ictimâ‘ ve ahadühümâ âharın kelâmını istimâ‘ ile ıslâh-ı cânibeyn emrinde rişte-i kal ü kıl tatvîl ve ‘âkıbetü'l-emr mâdde-i âştî vü muvâfakat teshîl olunup, tarafeynin mecrûh ve maktûllerinin diyetleri ve cânibeynden dest-zede-i garet olan devâbb ü mevâşî behâları Vezîr-i müşârun ileyh tarafından verilüp, biribirilerinin zimmetlerini ibrâ ve ref‘-i ‘adâvet ü bağzâ eylediklerinden mâ‘adâ, bundan sonra katle dâyir nizâ‘ vâki‘ olduğu hâlde ahz u kısâsda te’ennî cihetini ihtiyâr ve tarafeyn ru‘esâsına kazıyye iş‘âr olundukdan sonra muktezâsı icrâ olunmak ve eğer Medîne ehâlîsinden biri ‘Urbân'ın birinden mutezarrır olursa, mensûb olduğu şahs zarara zâmin ve eğer ‘Urbân'dan biri Medîneli'nin birinden zarar görür ise onlar kabîle-i vâhide hükmünde olmalarıyla, cümle ehâlîden tazmîn ve esnây-ı nizâ‘da ehâlî-yi harbden biri Medîne'de yâhûd ehâlîden biri hurmalıkda veyâ bâdiyede bulunsa, âharın cinâyeti içün tarafeynden ol kimselere sell-i seyf ve habs ü tazyîk tecvîz olunmaya. Ve bâlâda mezkûr seddin inhidâmı ve ebvâbın intikazı Der-i devlet-medâra ifâde olunup, ne gûne emr sudûr ederse ol vechile ‘amel olunmak husûslarına tarafeyn sûret-i rızâ gösterüp, sulha vaz‘-ı esâs ve cümleye hil‘atler ilbâs ve hücec-i şer‘iyye ile te‘kîd-i hâl1520 ve iki taraf biribirinden mutma‘innü'l-bâl oldukdan sonra Nebiyy-i muhterem ve eşref-i nev‘-i benî Âdem sallallâhü Te‘âlâ ‘aleyhi ve sellem hazretlerinin Ravza-i mu-tahharalarına mâlîde-i rûy-i ibtihâl ve evzâ‘-ı  küstâhânelerinden şermende olduklarını güzârende-i zebân-ı makal eylediler. Birkaç gün sonra ‘Urbân-ı Benî ‘Ali'den ba‘zı etvâr-ı nâ-hemvâr bedîdâr ve ehâlîden birkaç kimseyi darb ü cerh ve ba‘zı mahalleri hark eyledikleri hasebiyle tavâyif-i askeri dahi ‘aşîret-i mezkûrenin birkaç neferini giriftâr-ı mazîk-ı demâr etmeleriyle, yine aralığa muslih girüp, maktûllerin diyetleri ber-vech-i mukavele ehâlîden tazmîn ve âteş-i fitne teskîn olunmuşiken, ‘Urbân-ı bî-emân tekrâr isâre-i gubâr-ı fitne ile Ahmediyye Bağçesi hubûbâtını devşürüp, sâyir besâtîne dahi îsâl-i zarar ü hüsrân ve emâkin-i müteberrikeyi ziyâretden ve Mescid-i Kubâ'da salât-ı cum‘ayı edâ vü ikametden men‘ eyledikleri tekrâr pâye-i serîr-i a‘lâya ‘arz u mahzar olunmağla, ‘Urbân'ın hedm ü kal‘ murâd etdikleri sedd ve ebvâb hâli üzere ibka ve Medîne ehâlîsinin zararları istîfâsıyla mukaddemâ nizâm bulan sulhun esbâb-ı bekasına ihtimâm etmeleri bâbında Cidde Vâlîsi'ne ve Şerîf-i Mekke'ye hükm-i Cihân-mutâ‘ irsâl olundu. Medîne-i münevvere'de olan ocağlar dahi muhtellü'n-nizâm olup, sunûf-i askerînin umûr-i şer‘iyyelerinden mâ‘adâ zabt ü rabt ve te‘dîbleri zâbitlerine müfevvaz ve umûr-i şer‘iyyeleri hükkâm-ı beldeye muhavvel iken, vukü‘ bulan de‘âvî-yi şer‘iyyeye mümâna‘at ve: “Kâ‘ide-i ocak budur” deyü re’yleri üzere fasl ve hasm-ı da‘vâya mücâseret etmeleriyle, bu keyfiyyetin dahi nizâmına ikdâm olunmak bâbında ısdâr-ı ahkâm olundu. Müceddeden Vâlî-yi Cidde nasb olunan Vezîr Ahmed Paşa dahi o hilâlde Medîne-i münevvere'ye vusûl bulup, ber-muktezây-ı me‘mûriyyet te‘kîd-i maslahata dâmen-çîn-i himmet ve Mîrü'l-hac ve sâyir müte‘ayyinân ile ictimâ‘ ve tarafına hitâben sâdır olan emr-i lâzimü'l-ittibâ‘ı cümlesi istimâ‘ edüp, ehâlî-yi Medîne'den bu makule fesâda ictirâ edenler istikşâf ve istıtlâ‘ olunup, ehâlî bu kabâhatden zimmetlerini ibrâ ve fesâda mâyil olanlar âyende vü revende makuleleri olup, el-hâletü hâzihî havf-i cezâ ile her biri bir tarafda ihtifâ etmekle: “Fî-mâ ba‘d zuhûr etdikleri hâlde ahz u te’dîbleri husûsunda hem-dest-i ittifâk oluruz” deyü ‘ahd-i vesîk ile birbirini tasdîk eylediklerinden gayri esvâk u bâzârda bundan böyle ehâlî ve bey‘ u şirâ içün Medine'ye gelen ‘Urbân esliha ve âlât ile geşt ü güzâr etmeyüp, herkes kâr ü kisbiyle meşgul ve musâfâta dâyir mukaddemâ verilen senedât ma‘mûl olmak üzere müşârun ileyh tekmîl-i hidmet eylediğini Devlet-i ‘aliyye'ye tahrîr ü işâret  eyledi.
