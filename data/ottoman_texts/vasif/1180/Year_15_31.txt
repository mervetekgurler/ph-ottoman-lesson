Havâdisât-ı Mısriyye
Bundan akdem Mısr-ı Kâhire'ye verilen nizâm ve on mâddeye rabt ile ümerânın verdikleri hüccet ve fî-mâ ba‘d mürettebât-ı devletin edâ vü temşiyetinde kusûr etmemek üzere te‘ahhüdleri bâlâda güzâreş-pezîr-i kalem-i nâdire-ta‘bîr olmuşidi. ‘Uhûd-i mezkûreyi üftâde-i tâk-ı nisyân ve kemâ-kân mahsûlât-ı memleketi tâlân ve hevâ vü heveslerine sarf ile girîve-gerd-i vâdî-yi bağy ü tuğyân olduklarından gayri, vâlîleri olan Vezir Silahdâr Hamza Paşa'yı kendülerini semt-i salâha tergîb etdiği içün mesnedinden tecnîb ve gûnâ-gûn hiyel ü tezvîri mutazammın Der-i devlet-medâr'a ‘arz ve mahzar tertîb etmişler idi. Vech-i meşrûh üzere Mısr-ı Kâhire Vezîr Râkım Mehmed Paşa'ya tevcîh olunup, rahmen lil-‘ibâd mücâzât-ı ef‘âl-i nâ-bercâları bu def‘a dahi te‘hîr ve ihtiyâr-ı cihet-i inzâr ü tahzîr olunup, şöyle ki, ba‘de-zîn şurût-i sâbıkalarını icrâda kusûr ve gılâl-i Haremeyn ve her sene Âsitâne'ye vürûd edegelen Hazîne-i Mısrıyye'nin irsâlinde îrâd-ı ‘özr ü fütûr ederlerse, mukaddemâ tasmîm olunan sûret-i va‘îd ile te‘dîb ve tehdîd olunacağları bu def‘a dahi sâdır olan evâmir-i ‘aliyyede te‘kîd olundu.
