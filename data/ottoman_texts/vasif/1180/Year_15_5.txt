Zikr-i binây-ı bend-i cedîd
Âdem deryâsından kinâyet ve müzdahimgâh-ı haşr ü neşrden ‘ibâret olan Âsitâne-i sa‘âdet-âşiyânede hengâm-ı germâ kıllet-i mâ ile şeyh u şâbb-tefsîde-i leb-i ıztırâb olup, ihdâs-ı bend-i cedîd ile nâsa ifâza-i hayât-ı câvid niyyet-i hâlisası zamîr-i münîr-i Şehriyârî'de lâyih ü bedîd olup, Yenişehirli ‘Osmân Efendi'yi ‘âm-ı mâzîde bu hidmet-i celîleye me‘mûr buyurmuşlar idi. Bend-i kadîme bir sâ‘at mesâfe olan Evhadüddîn Deresi denmekle ma‘rûf ve lisân-ı ‘avâmda Ayvâd Deresi şöhretiyle mevsûf olan mahalde vaz‘-ı esâs ve ta‘yîn-i mikyâs kılınup, birkaç sâ‘atlik mahalden mecârî-yi âba lağımlar ile istihkâm verilerek müceddeden inşâ ve âmâde olunan havuzda bir lüle mikdârı insıbâb-ı âb hâsıl ve mezkûr dere ile bend-i ‘atîka vâsıl olup, bu sebeble sulara kesret ve sekene-i îstanbul'a min-ciheti'l-mâ vüs‘at gelüp, du‘ây-ı Pâdişâhî'ye muvâzabet eylediklerinden gayri, bu fi‘l-i cemîl Hudâvend-i îskender-mânend cenâblarına mûcib-i ecr-i cezîl ve sebeb-i tahsîl-i rızây-ı Rabb-i Celîl oldu. Zelzele sebebi ile bend-i ‘atîk yolları dahi rahne-gîr ve muhtâc-ı ta‘mîr olduğu taraf-ı hümâyûna tezkîr olunup, bu bâbda dahi himmet-i Şâhâne ser-zede-i zuhûr ve ta‘mîr ü termîmi içün mu‘temed kimseler me‘mûr kılındı.
