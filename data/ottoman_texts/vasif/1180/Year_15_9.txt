Tekmile
îki mücelled-i dahmdan ‘ibâret olan Hâkim Târîhi, fazl-ı Îzed-i bî-minnet ve himmet-i Şehriyâr-ı Felâtun-fitnat ile müceddeden kaleme alınup, nüsha-i asliyye fihris sûretine tenzîl ve lâzımü't-tahrîr olan mâddeler ibkâ ve şâyân-ı nazar olmayan keyfiy-yetler ilgâ ve tabtîl olunup, nevâdir-i hikâyât ve garâyib-i kinâyât ile zînet-yâb ve ‘avâmm ü havâssa elverecek bir kitâb olup, lede'l-mu‘âraza Târîh-i ‘âcizânemin meziy-yeti ma‘lûm ve kadr-ı dürr ü hazef-i mefhûm olacağı meczûmdur. Devlet-i ‘aliyye-i ebediyyü'l-istimrârın on yedi senelik vekâyi‘i üftâde-i tâk-ı nisyân olup, nazar ü i‘tibâra şâyân değil iken, Şehriyâr-ı sütûde-hısâl, Dânende-i kadr-ı erbâb-ı kemâl, Cihân-bahş ve Deryâ-cûd, Vâkıf-ı esrâr-ı gayb ü şühûd, Pâdişâh-ı hulefâ-reviş, Hakân-ı îskender-meniş hazretlerinin tahrîk-i âb-rûy-i Şâhâne'leri ile dört mâh müddetde terk-i râhat ve bezl-i cehd ü tâkât ile şîrâze-gîr-i hıtâm ve zîb-ârây-ı mıstara-i hüsn-i nizâm olup, [mısrâ]„:
Men-zellezî mâ-sâ‘e kattu1492
mefhûmunca bi-hasebi'l-beşeriyye vâki‘ olan sakâtât ve tuğyân-ı kalem ile min gayr-i kasdin ser-zede-i zuhûr olan hefv, etemm-i mestûr ve beyne'n-nâs mâ-bihi'l-i‘tibâr olacak nevâziş ü iltifât-ı Tâcdâr[â]ne ile kalb-i vîrân-şüdem ma‘mûr kılınmak der-hâst-ı ‘azîm ve recâ-kerde-i ‘abd-i kadîmdir. Bundan sonra Çeşmî-zâde ve Mûsâ-zâde vekâyi‘nâmeleri dahi tenkıh ve zevâyid-i kelimâtdan tecrîd ve bu eczâya mezc  u tanzîd olunup, bu mecmû‘a-i matbû‘aya sebeb olan Pâdişâh-ı bâhirü't-te‘yîdin ism-i Sâmî-yi Mülûkâne'si dâmen-i kıyâmete dek ibkâ vü tahlîd olundu.
