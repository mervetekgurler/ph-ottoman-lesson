Tevcîhât-ı vüzerây-ı „izâm
Karaman Eyaleti, Akşehir ve Akseray ve Beyşehri sancakları ilhâkıyla, sâbıka Sivas Vâlîsi Vezîr Feyzullah Paşa'ya ve Sivas Eyâleti, selefi Vezîr ‘Abdî Paşa'ya ve Eğri-boz Sancağı, sâbıka Selânik Mutasarrıfı Vezîr es-Seyyid Ahmed Paşa'ya tevcîh olunup, Selânik Sancağı, mukaddemâ Derbendler Başbûğluğu ile haydûd eşkiyâsının ahz ü istîsâllerine me‘mûr olup, hıdemâtı şâyeste-i tahsîn ve hüsn-i mükâfâta mazhariyyeti cevlân-ger-i zamîr-i Pâdişâh-ı İskender-i temkîn olan Sarı Mehmed Paşa-zâde Ali Bey'e rütbe-i Mîr-i mîrânî ile tevcîh ü ihsân ve kemâ-kân derbendler muhâfazasına sarf-ı tâb ü tuvân eylemesi bâbında tarafına hıtâben ısdâr-ı emr-i celîlü‘ş-şân kılındı.
