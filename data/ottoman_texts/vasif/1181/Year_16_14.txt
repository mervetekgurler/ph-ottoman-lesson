Tevcîhât-ı vüzerây-ı „izâm ve fevt-i Kethudây-ı Sadr-ı „âli Kâşif Efendi ve vefât-ı „Avnî Efendi ve vuku„ât-ı sâyire
Çıldır Eyâleti, sâbıkâ Erzurûm Vâlîsi Vezîr es-Seyyid Nu‘mân Paşa'ya ve Erzurum selefi Vezîr Îbrâhîm Paşa'ya; Mar‘aş Eyâleti, Vezîr Hasan Paşa'ya; Vân Muhâfaza-sı, Mîr-i mîrândan Tuz Paşa-zâde Ahmed Paşa'ya; Yânya Sancağı ilhâkıyla Çirmen Sancağı, Vezîr Receb Paşa'ya; Vidin muhâfazası, Vezîr Kapu-kıran Mehmed Paşa'ya; Adana Eyâleti, Mîr-i mîrândan ‘Ali Paşa'ya cumâde'lâhırede tevcîh olundu.
Vezîr-i a„zam Kethudâsı olan Kâşif Mehmed Emîn Efendi, mâh-ı merkumda terk-i dâr-ı fenâ ve ‘azm-i iklîm-i bekâ edüp, Re‘îsü‘küttâb bulunan Hammâmî-zâde ‘Ömer Efendi Kethudâlık mesnedine irtikâ ve câh-ı refî‘-i Riyâset'e, Çavuşbaşı ‘Osmân Efendi i‘tilâ eyleyüp, Çavuş-başılık ile ‘Abdullatîf Bey merreten ba‘de uhrâ kâm-revâ oldu.
