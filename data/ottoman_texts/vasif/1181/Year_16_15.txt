Terceme
Müteveffây-ı mûmâ ileyh Şâtır Yûsuf Ağa nâm kimesnenin ferzend-i ercümendi olup, güldeste-i vücûdu bâğzâr-ı ‘âlemde bûyâ ve nihâl-i isti‘dâdı âbyârî-yi feyz-i Hudâ ile reşha-gîr-i neşv ü nümâ oldukda, Mektûbî Kalemi'ne müdâvemet ve Baş-halîfelik ile kesb-i ta‘ayyün ü şöhret eyleyüp, giderek Sadrıa‘zam Mektûbculuğu ile be-kâm ve bir müddet murûrunda1532 Riyâset-i küttâb ile vâsıl-ı ser-menzil-i merâm olup, ba'de‘l-‘azl tekrâr Re’îs ve fülk-i devlete bercîs ve bi-tarîki'n-nakl Sadrıa‘zam'a Kethudâ ve bundan sonra Defterdârlık ile âzmâyiş-i fenn-i istîfâ ve andan Defter Emâneti'ne tahvîl ve çok geçmeden yine Kethudâlık ile tebcîl ve bilâhıre enfâs-ı hayâtını tekmîl eyledi.
Mûmâ ileyh edîb ve vakur ve etvâr-ı cemîle ile meşhûr, zihn-i nakkâd ve tab‘-ı vekkâd ile ekser ‘ulûma ıttılâ‘ı ve fî külli gadâtin ve ‘aşiyy1533 füzûnî-yi fazl ü kemâle sâ‘î olduğundan başka, mûşikâf-ı gavâmiz-i umûr ve medâr-ı inhilâl-i mu‘dilât-ı cumhûr idi. Ancak bâ-vücûd-i kudret tab‘ında husset ve zâtında denâ’et olup, bir şahsa medd-i bâ‘-ı kerem ü sehâ ve bir derd-mendin derdine hubb-i dînâr ile  ile devâ etdiği mesmû‘ olmamışdır.
Defterdâr-ı sâbık Seyyid Mehmed ‘Avnî Efendi dahi bu hilâlde terk-i ‘âlem-i zin-degânî ve ‘azm-i semt-i câvidânî eyledi. Mûmâ ileyh dahi mahall-i feyz olan Mektûbî Kalemi'nden neş’et ve Bâş-halîfelik'den Beylikçiliğe nakl ile kat‘-ı menzilet ve giderek Tezkire-i Sânî ve Re’îsülküttâb ve Defterdâr Emîni ve Defterdâr olmuşidi. Ma‘ârif ve kemâlâtdan hissedâr olduğu âsârından be-dîdârdır.
