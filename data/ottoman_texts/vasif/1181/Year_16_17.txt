Ta„yîn-i mahsûl-i Kazây-ı Bolu be-müsevvidîn-i Fetvahane
Dârü‘l-iftâ'ya mülâzım olan müsevvidînin îrâdları kalîl ve hıdmetleri celîl olduğundan dank ü dîk-i mâ‘âşa mübtelâ ve huzûr-i kalb ile hizmetlerin edâ edemeyüp, muhtâc-ı i‘ânet-i evliyây-ı ni‘amâ olmuşlar idi. Bu âna dek hâllerine nazar ile dâ‘ire-i me‘âşları tevsî‘ ve nâme-i niyâz ve recâları tevkı‘ olunamayup: “Kem tereke'l-evvelü li’l-âhiri”1537 mefhûmu üzere zîynet-bahş-ı mesned-i Fetvâ olan Veliyyüddîn Efendi cenâblarına za‘f-ı hâlleri zâhir olduğundan, Bolu Kazâsı'nın mahsûlü mûmâ ileyhime me‘âş kayd olunmak husûsu vârid-i hâtırları olmağla, fi‘l-hâl işâret ve tahsîl-i ruhsat eyleyüp, mahsûlün humusu Fetvâ emînlerine ihrâc ve bâkîsi müsevvidlere taksîm olunmak üzere tanzîm ve bu cihet ile tîregî-yi baht-ı müsevvidîn-i pertev-nazar-ı fetvâ-penâhiyle zâyil ve refâh-ı hâl ve âsâyiş-i bâlleri hâsıl olup, müşârun ileyh cenâblarının bu eser-i hayr cümle-i mehâsinlerinden ma‘dûd ve ilâ hâze‘l-ân o makûle ketebenin haklarında olan esbâb-ı du‘âları ‘inân-ı semâya memdûd olmuşdur.
