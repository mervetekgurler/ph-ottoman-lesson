Vefât-ı Neylî-zâde ve havâdisât-ı sâyire
Sâbıkâ İstanbul Kadısı Neylî-zâde Mehmed Hamîd Efendi, rebî‘ulevvelin dördüncü günü1524 terk-i dağdağa-i dünya ve ‘azm-i semt-i ‘ukbâ eyledi. Mûmâ ileyh fenn-i târîhe âşinâ ve leyl ü nehâr tahsîl-i kemâlât ile şöhret-nümâ, rûhu hafîf, zâtı latîf bir kimse idi.
Mâh-ı mezkûrun on ikinci günü1525 resm-i ma‘rûf ve tavr-ı me‘lûf üzere Sultân Ah-med Câmi‘inde mevlid-i şerîf kırâ‘et olunup, mevcûd olan zevât o meclis-i hatîrden istifâza‘-i meyâmin ü berekât eylediler.
Şehriyâr-i vâlâ-menkabet Kara-ağaç Sâhil-serâyı'ndan istifây-ı hazz u rağbet buyurduklarından, ecved-i mevâki‘ ve mültekây-ı bahreynde vâki‘ serây-ı cedîd-i nüzhet-efzâlarına mâh-ı mezkûrda nakl ü hareket buyurdular.
Rûmeli Kadı‘askerliği ile def‘-i hâhiş ve arzû-mendî eden ‘İvaz Paşa-zâde İbrâhim Beyefendi, bir sene terk-i hâb ü sine ve ibrâz-ı me‘âsir-i müstahsine edüp, bu esnada mün‘azil ve Rûmeli Pâyesi'yle Anadolu'dan munfasıl Feyzullah Nâfiz Efendi, o mesned-i bülend-i pâye ile tahsîl-i behre vü vâye eyledi.
Yeniçeri Ağası olan Hüseyin Ağa, mizâc-ı Devlet'e evfak hidmete muvaffak ola-mayup, ‘azl ve Tekfûrdâğı'na tagrîb ve Kul Kethudâsı ‘Osman Ağa mansıbıyla tatrîb olundu.
Revâtib-i Devlet ile her bâr kesb-i refâhiyyet eden dergâh-ı ‘âlî mülâzimlarının bir kıst ‘ulûfeleri i‘tâ vü in‘âm ve Sadr-ı vâlâ-makam maslahat-ı devri itmâm eyledikde, teşrîfât-ı seniyye-i Şehinşâhî ile ser-kerem-i câm-ı ‘izz ü ihtişâm oldu.
Beşiktâş Sâhil-serâyı'nın hareket-i arz sebebi ile ba‘zı mahallerine vehn ü indirâs târî olduğu ma‘lûm-i Tâcdârî olup, Defterdâr-ı vakt olan Sârim İbrâhim Efendi'ye bu hidmet ihâle, ol dahi cûy-bâr-ı nakd ü vaktini isâle ile âsâr u vehn ü tezelzülü izâle eylediğinden gayri, Sultân Mehmed Hân; “eskenhüllâhü fî buhbuhati'l- cinân 1” hazretlerine mensûb ve vaz‘ ve resmî ‘inde'n-nâs ğayet matbû‘ ve merğûb olan kasr-ı dil-ârânın dahi ta‘mîr ü termîmi temâm ve şâyeste-i tahsîn-i hâss u ‘âmm oldu.
