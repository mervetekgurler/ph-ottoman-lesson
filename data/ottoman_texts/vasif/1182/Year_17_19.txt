„Akd-i encümen-i meşveret berây-ı sefer der-Huzûr-i hümâyûn
Mâdde-i mezkûre mu‘zamât-ı vekayi‘-i devletden olup sûret-i meclis  ‘aynî ile bu mahalle kayd olundu. Devlet-i ‘aliyye-i ebediyyü'l-istikrâr ile Rusya Devleti beyninde mün‘akid olan musâlaha şurûtuna, taraf-ı Devlet-i ‘aliyye'den ri‘âyet ve hıfz u vikayetine ihtimâm ü dikkat olunurken, mukaddemâ beyân olunduğu üzere Moskov Devleti tarafından Leh cumhûruna nasb olunan krala cumhûr-i mezkûrdan taraf-ı hılâf-da bulunan fırkaları teba‘iyyet ü itâ‘at etdirmekiyçün, Lehlü tâ’ifesinin hıfz-ı nizâmı behânesiyle, mugayir-i şurût-i ‘ahd-nâme Leh Memleketi'ne top ve cebehâne ile ‘asâkir-i vâfire sevk ü tesyîr edüp, şurût-i serbestiyyet Leh'i cebren ve kerhen ilgâ ve kendi istediği gibi nizâm-ı cedîd ihtirâ‘ıyla ‘inâd ü muhâlefet üzere olanları katl ü i‘dâm ve emvâl ü eşyâlarını yağmâ vü gâret misüllü gûnâ gûn fezâhata cesâret eylediğinden gayri, Mos-kov tâ‘ifesinin bu hareketlerinden maksûd-i aslîsi, Leh Memleketi'ni ber âverde-i kabza-i tasarruf ve Lehlü tâ’ifesin kendüye teba‘iyyet etdirdikden sonra, memâlik-i İslâmiy-ye'ye dahi sû‘-i kasd etmek fikr-i fâsidinde olduğu âşikâr olmağla, Leh Memleketi'nden askerini ihrâc etmekiyçün kirâren ve mirâren kendüye tenbîh ü te‘kîd olunmuşiken1581, ‘adem-i kabûlde ısrâr ve bundan mâ‘adâ Leh cûmhûrundan ba‘zıları ‘ırz u cânını tahlîs zımnında, Devlet-i ‘aliyye hudûduna firâr eylediklerinde, ta‘kıb ederek hudûd-i İslâmiyye'ye gelmeleriyle, hudûdda olan re‘âyâ ve muhâfazaya me‘mûr asker müte-vahhiş olup, ol veçhile ihtilâl-i memlekete bâ‘is ve ‘ale'l-husûs şehâmetlü celâdetlü Hân-ı ‘âlişân hazretlerinin hâss-ı mahsûslarından olan BalCnâm mahalle cebehâne ve top ve tüfeng ve sâyir edevât-ı harb ü ceng ile gelüp, ehl-i İslâm üzerlerine hücûm ve muhârebe vü mukatele edüp, ehl-i İslâm'dan niçe kimesneleri şehîd ve mahall-i merkumu ihrâk ve tahrîb edüp, bunlara mümâsil niçe niçe hılâf-ı şurût-i ‘ahid-nâme-i hümâyûn nakz-ı ‘ahdi mûcib harekâta tasaddî eyledikleri, huzûr-i fâ‘izü'n-nûr-i hümâyûnda bi'l-cümle vüzerâ‘-i ‘izâm ve ‘ulemâ‘-i fihâm ve yeniçeri ve cebeci ve topçu ve sipâh ve silahdâr ağaları ve sâ‘ir zâbıtân-ı asker ve ricâl-i Devlet-i ‘aliyye ile müzâkere vü müşâvere olundukda, Moskov tâ‘ifesinin bu makule hareketi, sarâhaten nakz-i ‘ahdi mûcib olmağla, şerr u şûrundan bilâd ü ‘ibâd te‘mîn olunmağiyçün üzerine sefer olunmak emr-i meşru‘ olduğuna ‘ulemâ‘-i a‘lâm bi'l-ittifâk cevâb verüp, lâkin sâhib-i devlet  hazretleri mesned-i Sadâret'i henüz teşrîf etmiş bulunmalarıyla, huzûr-i ‘âlîlerine Moskov Kapu Kethudâsı'nı ihzâr ve Moskov askerinin Leh Memleke-ti'ne duhûl ve hudûd-i İslâmiyye'ye bu makule cesâretleri ehl-i İslâm'ın ‘adem-i emn ü râhatlarını mûcib olmağla, fîmâ ba‘d Leh cumhûruna kral intihâbı ve mezheb nizâ‘ı ve âhar behâne ile sevk u tesyîr eylediği askeri, Leh Memleketi içinden bi'l-külliyye ihrâc ve Lehlü'nün memleketlerine ve umûruna bir dürlü ta‘arruz etmeyüp, Lehlü kemâ fi'l-evvel serbestiyyetleri üzere kalması ve mukaddemâ verilen ‘ahid-nâme-i hümâyûn mûcebince beynehümâda mün‘akid sulh u salâhın şurûtuna bi-temâmihâ ri‘âyet etmek üzere ta‘ahhüd edüp, ve bu vechile müttefikleri bulunan Danimarka ve Prusya ve İngiltere ve İsveç devletleri tekeffül ve tasdiknâme verirlerse fe-bihâ ve illâ nakz-ı ‘ahd Rus-yalu tarafından zuhûr etmekle, ber-muktezâ-yı şer‘-i şerîf üzerlerine sefer-i hümâyûn vuku‘ı musammem ve muhakkak olduğunu ifâde etmek üzere karâr verildi.
