Fevt-i Şeyhülislâm Veliyyüddîn Efendi ve Müftiyyü'l-enâm şüden-i Pîrî-zâde „Osmân Efendi
Müşârun ileyh pîr-i fânî ve bâliğ-i nisâb-ı zindegânî olup, bu def‘a vücûduna târî olan maraz u sekam, ‘ilâve-i derd-i şeyhûhat ü herem olup, cumâdelâhırenin üçüncü salı günü1 kazây-ı bî-intihây-ı âhirete ref‘-i ‘alem ve minassa-i gurfe-i Cennet-i a‘lâya vaz‘-ı kadem eyledi. Ferdâsı Sadrıa‘zam ve sudûr-i ‘ulemâ, Koca Mustafa Paşa Câmi‘i'nde nemâzlarını edâ ve Kasaba-i Hazret-i Hâlid hâricinde Otakçılar kurbunda Murâd Efendi Zâviyesi'nde o ‘akıle-i dâru'l-hizâne-i kemâli a‘yun-i ağyârdan ihfâ eylediler. Üç def‘a Rumeli Sadâreti'ne ziynet veren Re‘îsü'l-‘ulemâ Pîrî-zâde Osmân Efendi, ma‘iyyet-i cenâb-ı Sadâret-penâhî ile rû-mâl-i ‘atebe-i Şehinşâhî olup, hil‘at-i beyzây-ı Meşîhat ile hâyiz-i rehîne-i sürûr-i nâ-mütenâhî oldu.
