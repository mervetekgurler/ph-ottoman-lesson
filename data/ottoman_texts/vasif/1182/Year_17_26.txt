Tevcîhât-ı menâsıb-ı ricâl
‘An-asl tevcîhât şevvâlü'l-mükerremde vâki‘ iken, sefer takrîbi ile Ordu-yi hümâyûn'un hareketi  karîb olup, asîl ve vekîl ve me’mûr ikâmet ve rahîl olanların te‘ayyün ü tebeyyünü lâzım gelmekle, gurre-i şevvâlden mutasarrıf olmak üzere Sadâret Kethudâlığı, ‘Ömer Efendi'ye ve Şıkk-ı Evvel Defterdârlığı, ‘Ömer Vahîd Efendi'ye ve Riyâset-i Küttâb, el-Hac Mehmed Recâyi Efendi'ye ve Çavuş-bâşılık, Yesrî Ahmed Efendi'ye ve Büyük Tezkirecilik, İbrâhîm Münîb Efendi'ye ve Küçük Tezkirecilik, ‘Abdurrezzâk Efendi'ye ve Teşrîfâtçılık, Süvârî mukâbeleciliği ilhâkıyla Vahdetî Ebûbekir Bey'e ve Mektûpçuluk Feyzî Süleymân Efendi'ye ve Beylikçilik Mustafa Râfet Efendi'ye ve Kethudâ Kitâbeti, İbrâhîm Efendi'ye, Defter Emâneti Elmâs Pa-şa-zâde'ye, Rûznâmçe-i Evvel, Hâşim ‘Ali Bey'e ve sâyir menâsıb dahi erbâbına tevcîh ve tertîbât-ı seferiyyelerini tanzîm, cümlesine tenbîh olundu. Defter Emâneti birkaç günden sonra ‘Arif Süleymân Bey'e ve Anadolu, Şâmî Hüseyin Efendi'ye ve Cizye Muhâsebeciliği Bender Defterdârı Cânibî dâmâdı Ahmed Efendi'ye tahvîl olundu.
