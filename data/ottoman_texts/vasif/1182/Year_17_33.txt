Vürûd-i haber-i vefât-ı Hân-ı Kırım
Bundan akdem mesned-i Hânî ile reşk-endâz-ı etrâb ü ekfâ ve me‘mûr-i terk-tâz-ı memâlik-i a‘dâ olan Kırım Girây Han ma‘iyyetinde olan Devlet-i ‘aliyye ve Tatar askeriyle Moskov memleketini taht ü târâc ve on bin kadar kefereyi sihâm-ı kazâya âmâc edüp, vâfir esîr u berde ile Kırım'a gelüp, bisât-ı râhatı küsterde etmişidi. Müşârun ileyh mevt-i fücâ‘î ile rıhlet eylediği haberi, Silivri menzilinde vâsıl-ı sâmi‘a-i sudûr-i vâlâ-menzilet olmağla, ma‘yyetinde olan selâtîn ve mîrzâyân ve sâyir rü‘esâ-yı kabâyil, Selâmet Girây Han-zâde Devlet Girây'ın hanlığını istisvâb eyledikleri vârid olan ma‘rûzâtlarıyla ‘arz-ı südde-i mu‘allâ-kıbâb kılınup, müsâ‘ade-i hümâyûn erzânî ve mûmâ ileyh ik‘âd-ı mastaba-i hânî kılındı.
