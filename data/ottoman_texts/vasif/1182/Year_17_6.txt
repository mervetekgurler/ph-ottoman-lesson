Fevt-i İbrâhîm Paşa-zâde Genç Mehmed Paşa
Müşârun ileyh Hüdâvendigâr-ı cennet-mekân Sultân Ahmed Hân hazretlerinin vezîr-i müstakilli olan İbrâhîm Paşa merhûmun semere-i fevâdı ve Gülşen-i emelinin serviser-âzâdı olup, o zaman-ı meserret-iktirânda rütbe-i refî‘a‘-i Vezâret'le ber-murâd ve dâmâd-ı Şehriyâr-ı vâlâ-nijâd olmuşidi. ‘İllet-i hâ‘ile-i sar‘a ibtilâsı hasebiyle, rûhânî vü cismânî tertîb olunan ‘ilâc ve devâ hazîneler ifnâ edüp, o derd-i cân-hırâşdan halâs ve o beliyye-i tâkat-fersâden melce‘ ve menâs bulamayup, pederi vefâtından sonra Beşiktaş'a karîb Yahya Efendi pîş-gâhında vâki‘ sâhil-hânede karâr ve bir kimse ile musâhabe ve mücaleseye kudreti olmayup kendi hâliyle imrâr-ı leyl ü nehâr eyler idi. Taraf-ı Devlet-i ‘aliyye'den ba‘zı mu‘temed kimse ta‘yîn ve pederi evkâfının nizâmıyle umûr-i lâzimesin tehvîn eyler idi. İş bu muharremü'l-harâmın yirminci günü1566 geşt-gîr-i ecel yedinde masru‘ ve mürg-i ruhu kafes-i tenden menzu‘ oldu.
