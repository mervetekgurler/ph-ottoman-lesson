Ba„zı havâdis
Hotin Ser‘askeri nasb olunan Rumeli Vâlîsi Vezîr Mehmed Paşa, mukaddemâ ma‘iyyetine me‘mûr olan tavâyif-i askeri ile bi'n-nefs karşu tarafa mürûr irâdesinde olup, Moskovlu ile zünnâr-bend-i ittifâk olan Lehlü'yü seby ü istirkak ve Moskovlu'yu dahi hîn-i musâdefede zor-i bâzû ile dûzahîlere ilhâk etmek bâbında tâlib-i izn ü ruhsat ve husûs-i mezkûr bâdî-yi nazarda menâfi‘-i harbiyyeden ma‘dûd ise dahi cüz‘î tedâruk ile müşârun ileyhin hareketi, şerîta-i hazm ü ihtiyâta ‘adem-i ri‘âyet kabîlinden olup, binâ-berîn müşârun ileyh Ordu-yi hümâyûn'a gelüp, istîzân ettiği maslahatın zîr u bâlâsı mutâla‘a ve müşâvere ve dûş-i gayretine mahmûl olan hatb-ı cesîm Ser‘askerî'nin tekmîl-i şevârid-i umûru ‘akabinde icrây-ı muktezayât-ı hâle mübâdere olunmak üzere tarafına hükm-i şerîf itâre olundu.
Leh boyarlarının müteşahhıslarından olup, Moskovlu'ya muhâlefet ile terk-i ceyl ü memleket eden Potoski bir zemân Kırım Girây Hân dâyiresinde ikamet-güzîn ve bir dan Devlet-i ‘aliyye'ye tahrîr olunduğuna binâ’en, serbestlik lâzimesi vikaye olunarak Lehlü'nün istihsâl-i esbâb-ı râhatı ve beyne'd-devleteyn cârî olan ‘uhûd u şurûtun ‘adem-i mugayereti, cumhûra mü’ekkeden tahrîr ve vuku‘u muhtemel olan ba‘zı mekârihden men‘ u tahzîr olunmuşlar iken, ‘adem-i ısga ve kemâl-i gaflet ve gurur ile düşmenin ‘inân-ı ‘azîmetini irhâ eylediler. Ancak, Devlet-i ‘aliyye Lehlü'nün himâye-sinden dest-keş-i ferâğ olmayup, ihâta-i ‘âlem eder asâkir ile me‘mûriyyetimiz hasebiyle sayf u şitâ, subh u mesâ demeyüp, ne mahalde a‘dâyı bulursak şemşîr-i zafer-te‘sîr ile kahr u tedmîrlerinde taksîr olunmaz.
Ben ki Pâdişâh-ı ‘alem-penâh hazretlerinin necli makamında dâmâd ve Serdâr-ı ekremi'yim, seyrim seyr-i İskender ve hareketim berk-i lâmi‘u'l-eserden bâlâ-ter olup, Devlet-i ‘aliyye'ye iddi‘â ettiğiniz safvet, şâ‘ibe-i küdûretden vâreste ise, hasmın gayr-i metbû‘u olan Lehlüler'i ifrâz etmek hususunu tarafından cumhûra işâet ve sen dahi başında olan Lehlüler ile hâzır u müheyyâ olup, o tarafa Ser‘asker nasb olunan Vezîr Mehmed Paşa ile bi'l-ma‘iyye Turla'yı güzâra sür‘at edüp, vüs‘ u tâkatiniz yetişdiği kadar îfây-ı lâzime-i dostî ve tarafdârîye dikkat eyleyesiz” dimekle meclise gayet ve kelâma nihâyet verildi.
