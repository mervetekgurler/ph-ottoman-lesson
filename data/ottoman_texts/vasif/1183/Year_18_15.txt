Havâdisât-ı müteferrika
Kırım Girây Hân-zâde Kaplan Girây Sultân, zehâyir-i mîrî anbarları hirâsetine Kırım Hân'ı Kaplan Girây Hân tarafından me‘mûr ve muktezây-ı me‘mûriyyeti üzere emri muhâfazada sa‘yi meşkûr olup, bu mukâbelede ferve-i kâkum ilbâsıyla mesrûr oldu. İç-il Sancağı ilhâkıyla Bender Muhâfızı Mîr-i mîrân-ı kirâmdan Sarı-zâde Mehmed Paşa fi'l-asl Sivas Alay-beyisi olup, tuğyân-ı levendât zemânında Sivas Mütesellimi bulun-mağla, ser-âmed-i evbâş olan Kadı-oğlu ma‘rekesinde izhâr-ı şecâ‘at ve merdânegî et-diğinden, Mîr-i mîrânlık ile Çorum Sancağı, ‘unvân-ı ser-nâme-i ikbâli olmuşidi. Trabzon ve Van ve Kars eyâletlerinde dâyir ve Gürcü Mehmed Paşa vak‘asından sonra Kars nizâmına ta‘yîn kılınup, zorbaları tedmîr ve serhadd-i Pâdişâhî'yi tathîr eylediğine mukâbele [M2 15] ve maskat-ı re‘si olan Sivas Eyâleti'yle hakkında mu‘âmele bi'l-mücâmele kılınmışdı. Sefer-i hümâyûn takrîbi ile Sivas Gü l Ahmed Paşa-zâde Vezîr el-Hâc ‘Ali Paşa'ya tevcîh ve mûmâ ileyh ‘an-asıl sefer görmüş ve âzmâyiş-i umûr etmiş kimselerden olduğuna binâ‘en, İç-il Sancağı'yla kadri tenvîh olunup, ba'dehû Bender Muhâfazası'na ‘inân-ı me‘mûriyyeti tahvîl ve bir müddet umûr-i muhâfazaya kıyâm ve takviye-i etrâf u enhâya ihtimâm üzere iken, enfâs-ı hayâtını tekmîl eyledi. Paşa-yı mûmâ ileyh cesûr ve behâdır ve i‘mâl-i askere kâdir ve umûr-i siyâsiyyede mâhir, latîfe-gûy, ma‘ârif-âşinâ ve tehdîdini îkâ‘a kâdir bir merd-i tüvânâ idi.
Sugür-i İslâmiyye'de mutarassıd-ı ruhsat-ı ceng ü peykâr olan vülât, ve serân-ı askere a‘dânın bulundukları mahallerde kahr u tedmîrleri husûsu mukaddemâ ahkâm-ı Sultânî ile tenbîh ü iş‘âr olunduğuna binâ’en, bu hılâlde Nureddîn Sultân, Aksu'yu bir mikdâr Tatar ile güzâr edüp, bin kadar Kazak'a tesâdüf edüp, tarafeyn birbirine ‘ale'l-gafle hücûm u hamle etmekle, Kazaklar firâr ve bir mahalde tehassun etdikleri âşikâr oldukda, etrâfları istî‘âb ve ekserîsi küşte-i şemşîr-i âteş-tâb kılınup, ecel-i nâ-resîdeleriyle bir nefer fuçyal, üftâde-i kemend-i ibtâl olup, Ordu-yi hümâyûn'a gönderildiği Hân tarafından tahrîr ve zikr olunan üserâ telhîs ile Âsitâne tarafına tesyîr olundu. Muhzır Ağa Yazıcısı ‘Abdusselâm Efendi, ahz-ı takrîr-i üserâ ve iblâğ-ı havâdis-i kü-berâ zımnında, Serdâr-ı ekrem'e olan intisâbını ocağlusu hazm edemeyüp, kurb-i Bâb-ı ‘âlî'den dûr ve şeref-i musâhabet-i Sadru's-sudûr'dan mehcûr olmak dâ‘iyesiyle, sûret-i ikrâmda Baş-yazıcı nasb olunup, birkaç gün mürûrunda bir Ağalık ile tagrîb ve yerine Zindan Kâtibi ‘Ömer Efendi tatrîb olundu. Diyârbekir muzâfâtından Palu Bey'i İsmâ‘îl Bey yarar asker ile Ordu-yi hümâyûn'a gelüp, alayını ru’yet ve bu mukabelede müste-hakk-ı tahsîn ve pâ-der-rikâb-ı ‘azîmet olan Leh cânibi Ser‘askeri ma‘iyyetine ta‘yîn olundu.
Ordu-yi hümâyûn Kadısı olup, lisân-ı ‘avâmda Altunuçok dimekle şehîr olan ‘Abdullah Efendi ehl-i ‘ilm ü fazîlet ve sahib-i hûş u dirâyet olup, seferber olan emsâli-ne ri‘âyet olunduğu gibi, Efendi-yi mûmâ ileyh dahi melhûz-i nigâh-ı [M2 16] ‘âtıfet olmak, muktezây-ı şîme-i Devlet-i ebed-müddet olmağla, saferu'l-hayrın evâhirinde1617 lutf-i hazret-i Cihân-bânî olan Anadolu Pâyesi fermânı Ordu-yi hümâyûn'a vârid ve ta-raf-ı Serdâr-ı ekremî'den yedine i‘tâ ile mahsûd-i erbâb-ı mesânid oldu.
