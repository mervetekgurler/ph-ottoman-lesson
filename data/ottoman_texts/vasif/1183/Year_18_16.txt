Hareket-i Ordu-yi hümâyûn
İsakçı menzilinde mün‘akid olan meşveret-i ‘umûmiyyede Serdâr-ı ekrem hazretlerinin ne cânibe teveccüh edeceği kat‘ olunmayup, Tuna'yı murûrdan sonra maslahat-ı vakte nazaran hareket olunması karar-gîr-i erbâb-ı re‘y ü tedbîr olmuşidi. Ber-minvâl-i muharrer Tuna'yı geçüp, tayy-ı menâzil ile Hân-tepesi nâm sahrâ, muhayyem-i asker-i zafer-eser olup, Hotin tarafına gereği gibi takviye ve istihkâm ve ‘ale'l-husûs asker-i kesîr ile Leh cânibi Ser‘askeri'nin nasbı maslahatına hıtâm verilüp, Ordu-yi hümâyûn'un Bender tarafına teveccühü istisvâb ve saferin yirmi dördüncü günü1618 Bender'e karîb Yas-sı-tepe dimekle şöhret-yâb olan fezây-ı vâsi‘, ârâm-gâh-ı cünd ü sipâh oldu.
