Havâdis-i müteferrika
Kırım Hânı'nın ahvâl-i a‘dâya oldukça vukufu olup, düşmen kankı tarafdan zuhûr eyleceği tahkik olunmak hâtırası, kalb-i Serdâr-ı ekremî'ye lâyih ve ârâm-gâhı olan Kavşan Karyesi'nden [M2 18] Ordu-yi hümâyûn'a gelmesi bâbında da‘veti mutazammın tarafına âdem râyih olmuşidi. Hân-ı müşârun ileyh yerinden hareket ve Ordu-yi hümâyûn'a bir sâ‘at mahalde tertîb olunan yemeklik resmi icrâsından sonra alay ile Or-du-yi hümâyûn'a gelüp, Serdâr-ı ekrem hazretleri birkaç hatve istikbâl ile lâzime-i mihmân-nüvâzîye ri‘âyet eyleyüp, sefere dâyir ba‘zı umûr müzâkeresinden sonra taraf-ı Hânî'lerine i‘dâd olunan hıyâma atf-ı ‘inân eylediler. Yeniçeri Ağası'nın hall ü ‘akde iktidârı olmayup, kıllet-i ta‘yînât sebebi ile zâbitleri kelâm-ı ma‘kul ile ilzâm, farîza-i zimmeti iken, rûy-i dürüştî ve huşûnetle herkese cevâb-dâde ve askeri ‘adem-i zabt ile birer tarafa üftâde eylediği gayzı, hâtır-ı erkân-ı Saltanat'da muzmerr ve Kırım Hânı dahi Serdâr-ı ekrem ile hîn-i mülâkâtda bu kazıyyeyi mü’ekked ü mukarrar edüp, fi'l-hâl Ağalık'dan ‘azl ü tekdîr ve Dimetoka'ya nakl ü tesyîr ve Bender Ordusu Ağası olan Kul Kethudâsı sâbık Süleymân Ağa Yeniçeri Ağalığı ile mazhar-ı lutf-i vefîr kılındı.
