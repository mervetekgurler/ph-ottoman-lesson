Ba„zı havâdis
Bundan akdem İlsavât üzerine asker tertîb ve birkaç orta dahi karşuya eğerçi imrâr u tesrîb olunmuşidi. Ancak Ser‘asker ordusuna zahîre îsâlinde ‘usret ve ‘ale'l-husûs Ho-tin vak‘ası dahi beyne'n-nâs vâsıl-ı ser-menzil-i şöhret olup, bâri şu kadar tedârük [M2 24] ve emek zâyi‘ olmamak içün a‘dâyı işgâl ve çete tarîkıyla bir mikdâr asker o tarafa ta‘yîn ve irsâl olunsa, fâyideden hâlî olmayacağını bu def‘a mün‘akid olan meclisde ba‘zı ehl-i tedbîr takrîr etdiklerinde, re’y ü tedbîrlerine lâ-be’s denilerek birkaç kimseye hil‘at ilbâs olunmuşidi. Asâkir beyninde olan ihtilâl ve zahîre kılletiyle hâsıl olan teşvîş-i bâl bu mâddeyi dahi ilga ve Hotin tarafı şuglüne ilcâ eyledi. Ordu-yi hümâyûn'da bi-kazâ’illâhi Te‘âlâ vukû‘ bulan kaht ü galâ sebebi ile nev- be-nev urcûfe hâdis ve hall ü ‘akd erbâbının kemâl-i ıztırâb-ı vahşetine bâ‘is olup, Serdâr-ı ekrem dahi ‘adem-i müsâ‘ade-i rûzgâr ile münharifü'l-mizac ve muhtâc-ı tedbîr u ‘ilâc olup, herkes müte-hayyir ve gayet-i ahvâle nâzır iken, nâ-gâh Bender varoşunda câdde ile gider bir şahs-ı küşteni: —Kâfir basdı” sadâsıyla feryâd ve hâric u dâhilde bulunanların dehşetini müzdâd edüp, az kaldı deryây-ı mevvâc-ı asker latme-endâz-ı hurûş ve nehb-i ordu gibi bir emr-i mekrûh vukü‘uyla ‘âlem-i ser-mest ve medhûş ola! Hele ne hâl ise: “Mekr-i câsûsdur” deyü dellâllar nidâ ve serhad halkı dahi bu ma‘nâya zehâb ile def‘-i hareket-i erbâb-ı hevâ eylediler. Boğdan Voyvodası Ligor'un ‘azl ü istîsâli mukaddemâ işrâb ve Âsitâne'den Voyoda vürûduna dek umûr-i Boğdan'ın iki üç Boyar'a tefvîz olunması is-tisvâb olunmuşidi. İskerlet Suyu'ndan Kostantîn bu defâ Boğdan Voyvodalığı'na ta‘yîn ve Ordu-yi hümâyûn'a gelüp, ilbâs-ı hil‘at olundukdan sonra, izhâr-ı mâye-i sadâkat eylemesi tenbîhâtıyla gûş-i gafleti ta‘rîk ve mukaddemâ Boğdan tarafına me’mûr Çer-kes Bey mübâşiriyyeti ile zimâm-ı ‘azimeti tahrîk olundu.
