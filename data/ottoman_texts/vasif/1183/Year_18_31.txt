Tevcîh-i rütbe-i Vezâret be Abaza Mehmed Paşa ve „azl-i Kethudây-ı Sadrıa„zamî
Müşârun ileyh yeke-tâz-i meydân-ı celâdet ve kûy-rûbây-ı fezây-ı sarâmet olup, Hekîm-zâde ‘Ali Paşa merhûmun Enderûn Çukadârı iken Sivas Sahrâsı'nda zorba ve eşkıyâları tedmîrde fevka'l-me‘mûl hıdmet edüp, mürûr-i ezmân ile Mîr-i mîrân ve bu seferde dahi sarf-ı tâb ü tüvân ile uğûr-i Pâdişâhî'de bezl-i mâl ü cân eylediği, Serdâr-ı ekrem hazretlerine nümâyân olmağla, câh-ı vâlây-ı Vezâret ile kadri terfi‘ ve sebkat eden hıdmeti vâreste-i girih-i tazyî‘ kılındığından başka, el-hâletü hâzihî seferde mevcûd ve emvâl ü eşyâsı nehb-kerde-i düşmen-i bed-bûd olmağla, mu‘tâd olan Vezâret câyizesi tarafına in‘âm ve bu vechile dahi seyrâb-ı zülâl-i ikrâm kılındı. Mîrâhûr-i Evvel iken Sadâret Kethudâlığı'na lâyık u mahal görülen el-Hâc Ahmed Ağa, muhavvel-i ‘uhde-i sadâkati olan hıdemâtda ihâta-i ‘akl ü idrâki kadar kusûr etmemiş iken Ordu-yi hümâyûn'da ba‘zı müteneffis, umûruna ta‘arruz ve mûmâ ileyh dahi gâh te‘âruz ve gâh temâruz üzere görünüp, bu vesîle ile kevkeb-i müsta‘lî-yi ikbâli hâbıt ve giderek nazar-ı Serdâr-ı ekremî'den sâkıt olup, bu keyfiyyet ma‘lûm-i hazret-i Tâcdârî ve ‘azline irâde-i seniyye cârî olmuşidi. Binâ‘en ‘alâ zâlik Ordu-yi hümâyûn'a hazîne îsâl etmek me‘mûriyyeti ile pâder-i rikâb olan Mîrâhûr-i Evvel Mustafa Bey'e hufyeten Kethudâlık hatt-ı şerîfi verildiyse dahi, hazîne ile ‘azîmeti zemâna muhtâc olduğundan, zikr olunan hazîne Edirne tarafında olan Kapucu-başı ‘Abdullah Ağa'ya teslîm ile verâdan îsâlini te‘kîd etmek ve kendisi dahi bir ân akdem Ordu-yi hümâyûn'a ‘azîmet eylemek vasâyâsı retîme-i bâzû-yı me‘mûriyyeti kılınmışidi. Mîr-i mûmâ ileyh Ordu-yi hümâyûn'a vârid ve ibrâz-ı hatt-ı şerîf eyledikde, fi'l-hâl mesned-i Kethudâyî'ye sâ‘id olup, selefi dahi hıdmeti meşkûr olmak zemîninde iktisây-ı hıl‘at-i semmûr ile mesrûr ve ber-vefk-i irâde-i Şâhî Âsitâne-i sa‘âdet tarafına râhî oldu.
