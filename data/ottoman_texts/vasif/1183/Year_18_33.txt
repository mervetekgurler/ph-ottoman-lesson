Keyfiyyet-i muhâsara-i Hotin ve şehâdet-i Muhâfız Paşa ve istihlâs-ı kal„a ez-muhâsara ve vekayi„-i sâ’ire1635
Teferruk-i asker sebebi ile Ser‘asker Paşa ve Muhâfız Hasan Paşa ve on bin kadar piyâde Hotin Kal‘ası'na tehassun ve her tarafda cenge teheyyü[‘] ile temekkün ve düş-men-i ‘ahd-şiken dahi huluvv-i meydân ve teferruk-i mübârizân sebebi ile Hotin Kal‘ası'na nısf sâ‘at mahalde meterisler inşâ ve toplar vaz‘ıyla tertîb-i levâzım hasr u ezâ etmişidi. Ser‘asker ordusunda kırk pâre top ve mühimmât-ı sâyire mukaddemâ terk olunup, nakle zemân müsâ‘id olmadığından kal‘ada olan ehl-i îslâm mübtelây-ı endûh ü âlâm olup, düşmen ise o makûle mühimmâtın terkini hud‘a-i harbiyyeye haml ile ordusuna nakl eylemediği tehakkuk etmekle, yevm-i muhâsaranın ferdâsı Muhâfız-ı müşârun ileyh ile Ordu Ağası Ser-seksonî ‘Abdullah Ağa ittifâk ve mühimmât-ı mezkûrenin kal‘aya idhâliyçün miyân-ı hamiyyete şedd-i nıtâk eyleyüp, üç bin kadar dilâverân meydân-ı ceng ü vegâ ile Ser‘asker ordusu yerine geldiklerinde, top ve hıyâm ve mühimmât ve sâyir eşyayı kala‘ya nakl ü idhâl ve bir hılâl taşrada terk etmemekle, nâm u şânların sahîfe-zîb-i abtâl-i ricâl eylediler. A‘dâ kal‘a tama‘ıyla meterislerin takrîb ve on dakîka mahalde hendekler hafrıyla askerin ta‘biyye ve tertîb ve on bir kıt‘a top i‘mâl ve baş-tabya ile Hacı ‘Osmân ve Maktûl-oğlu tabyaların döğmeye iştigâl edüp, fazl-ı Hakk ile bu topların kal‘a ve ehâlîye zararı olmayup, fekat îzvance tarafında vâki‘ Parga Karyesi altında îcâd etdiği [M2 30] hısânât-ı müstahkemenin topları, mah-sûrîn-i îslâm'a ıztırâb ve kemâl mertebe pîç ü tâb verüp, Hotin Muhâfızı Vezîr Hasan Paşa ise himâyet-i dîn ve muhâfaza-i a‘râz-ı Müslimîn irâdesiyle Yûsuf Paşa Tabya-sı'ndan ve sâyir mahallerden düşmene göz açdırmayup, top u tüfeng ile iş‘al-i nâyire-i ceng ve tabyalarda olan guzâtı igrâ ile meterisleri düşmene halka-i mîmden teng edüp, muhâsaranın on birinci Pazar-ertesi günü Vezîr-i müşârun ileyh me‘vâsında cüz‘î râhat içün mahall-i ma‘rekeden ‘avdet eyledikde, a‘dânın bir gün evvel karşu tarafa vâfir piyâdesi gelüp, irtiyâd-ı mâdan mahsûrları men‘ içün kemîn-gâhlar peydâ etdiklerini re‘ye'l-‘ayn müşâhede etmekle, kendüye mahsûs tüfenglerini bir mikdâr barut ile ihzâr ve müstekar olduğu mahalden der-kemîn olan müşrikîni dâne-i tüfeng ile bî-zâr ve bir kaçını îsâl-i dereke-i nâr eylediği hâlde, a‘dâ tarafından atılan topların bir güllesi ve tüfenglerin bir dânesi ârâm-gâhları olan mahalle isâbet ve fi'l-hâl etrâfında olan barutu iş‘âl ve ondan i‘mâl etdikleri memlû tüfenglere sirâyet ve kurşunun biri topuğuna râst gelüp, o hizebr-i bîşe-i celâdeti zahmdâr ve üç günden sonra ‘azm-i dâru'l-karâr eyledi.
