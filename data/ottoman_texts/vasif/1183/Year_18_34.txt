Terceme
Müşârun ileyh yetmiş üç târihinde mazhar-ı kahr-ı sâhib-i ‘asr olan el-Hâc Ahmed Paşa'nın mahdûmu olup, maskat-i re'sî olan Oltu'da mukîm iken bâ rutbe-i Mîr-i mîrânî Çıldır Eyâleti ile nâyil-i emânî ve yetmiş beş târihinde Vezîr ve üç sene bilâ-infisâl Gürcistan Ser‘askerliği'yle nâm ü şânı felek-mesîr olmuşidi. Seksen iki târihinde Kös-tendil Sancağı ilhâkıyla Selânik'e mutasarrıf ve seksen üç muharreminde tevcîh olunan Özi Muhâfızlığı'ndan me’mûriyyeti Hotin'e munsarıf olup, vech-i meşrûh üzere terk-i ‘âlem-i fânî ve ‘azm-i semt-i câvidânî eyledi. Müşârun ileyh fart-ı cesâretle ma‘ruf ve hilm ü vekâr ile me’lûf, re‘âyâ perver ve dâd-güster ve beyne'l-vüzerâ muvakkar u mu‘teber, şecâ‘atde kahramân ve ‘uluvv-i himmet ü ikdâmda Rüstem-i dâstân, vechi sabîh ve sadrı fesîh ve i‘tikâdı sahîh bir Vezîr-i sâhib-i tedbîr idi. Biz yine sadede gelelim, Hân-ı [M2 31] ‘âlî-şân ma‘iyyetine me‘mûr tavâyif-i askerî ve Bâşbûğ nasb olunan Vezîr ‘Ali Paşa ve sâyir vüzerây-ı ‘izâm ve mîr-i mîrân-ı kirâm Yaş Kasabası'nda icti-ma‘ ve ahvâl-i a‘dâya ıttıla‘ ‘akabinde Hotin cânibine ‘azîmet ve hasım ile tarh-ı bezm-i rezm etmek fikrinde iken, nâ-gâh o tarafdan bozgun askeri zuhûr ve me‘murları güm-kerde-i râh-ı şu‘ûr edüp, ne hâl ise mezkûrlar ta‘vîk ve etrâfa münteşir olanları cem‘ içün ulaklar tefrîk olunup, anlar dahi gelüp, orduya iltihâk ve ba‘zı deliller istintâk olundukda, düşmen-i bî-mîsâk Hotin'in berü tarafında vâki‘ Ak-mescid nâm mahalle dek meterisler hafr edüp, Katana ve Kazak tâyifesini karagola ta‘yîn ile rasad-ı bîn-i şikâk oldukları Serdâr-ı ekrem tarafına inhâ ve bir mikdâr zehayir ve mühimmât istid‘â eylediler. Üç bin kadar dalkılıç ve mühimmât ve zehâyir ve vücûh-i sâyire ile imdâd olunduğundan gayri elli bin guruş dil ve kelle getürenlere vermek üzere irsâl olunup, bir ân akdem a‘dây-ı bed-nihâd üzerine sevk-i ketâyib ü ecnâd etmeleri bâbında cümlesine hıtâben emr-i celîlü'l-i‘tibâr ısdâr olunmuşidi. Bu tertîbât vusûl bulmazdan mukaddem Mîr-i mîrân'dan Çelik Paşa hazînedârı olan ‘Ali Paşa, kendü askeri ve ma‘iyyetine mü-retteb sâyir asâkir ile ta‘yîn olunup, küffârın katanalarına Kanlı-köprü nâm mahalde musâdefe ile ekserîsin kantara-i tîg-i tâb-dârdan imrâr ve birkaç meterislerini ârâm-gâh-ı cünd-i nusrat-şi‘âr eyleyüp, bakıyyesi Hotin pîrâmeninde olan sûrâh-ı tabura mâr-dem-i bürîde gibi insiyâb eylediler. Taraf-ı İslâm'dan ser-zede-i zuhûr olan cür’et ü ikdâm bâ‘is-i havf u haşyet-i a‘dây-ı li‘âm olup, kal‘a tarafından şeb-hûn ve o tarafdan hücûm ile halleri dîger-gûn olacağını kavmiyle müzâkere ve meterislerini terk ve mugâdere ve ehâlî-yi kal‘a bu vechile vâreste-i ıztırâb-ı muhâsara olup, düşmen dahi Kireç-hâne verâsında ihdâs etdiği istihkâmâta sa‘y-ı pûç ile vülûc ve sedd-i bâb-ı hurûc eyledi. Bundan sonra a‘dânın tehassun ettiği mahalle yürüyüş husûsu Hân-ı ‘âlişân ve Ser‘asker Paşa ve Başbûğ ve sâyir efrâd-ı askerî ile meşveret ve cümlesi re’ylerine muvâfakat ile bi'l-ittifâk meterisler hafrına mübâşeret ve kal‘ada [M2 32] ve berü tarafda olan piyâdegân zümresi meterislere teşhîn ve süvârîleri etrâfa ta‘yîn olunup, bu tedbîr-i dil-pezîr düşmen-i dîne tîr-i mesmûm gibi te’sîr ve kendülerine mukaddeme-i istîsâl ü tedmîr olacağını mülâhaza ile şehr-i rebî‘ulâhırın onuncu pazar gicesi meterislerden karşu tarafa mürûr esbâbının tehyi’esine şurû‘ etdikleri, ma‘lûm cünd-i zafer metbu‘ oldukda ‘ale's-seher hân ve vüzerâ ve sâyirleri ta‘kıb ve Nehr-i Turla'da olan köprülerine dek o kavm-i müstahıkku'l-levmi ta‘cîz ü ta‘zîb eylediklerinden gayri, cisr-i mem-dûdların fesh edinceye dek vâfiri küşte-i hısâm-ı İslâm ve lağımlara ta‘biye etdikleri elli kantar barut resîde-i ma‘raz-i nakl ü iğtinâm oldu.
