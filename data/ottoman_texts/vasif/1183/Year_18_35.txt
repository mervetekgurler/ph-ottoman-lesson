„Azl-i Sadrıa„zam el-Hâc Mehmed Emîn Paşa ve nasb-ı „Ali Paşa
Rivâyet-i sahîhaya göre müşârun ileyhin Âsitâne'den hareketi Moskovlu'yu ihâfe vü tevhîm ile Leh memleketinden ihrâca ve kavm-i mezkûrun beyne'd-düvel meşrût olan serbestliklerini ibkaya mebnî olup, İsakça'ya varınca tevâyif-i askerîyi dâd ü dihiş ve in‘âm ü bahşiş ile mazhar-ı iltifât ü nevâziş edüp, Tuna'yı murûrdan sonra Memâlik-i mahrûse'den deryâ gibi asâkir-i İslâm cûş u hurûşa gelüp, bir merhaleden nehzat ve yurd yerine gelinceye dek merhaleteynin ibtidâsından intihâsına dek sevâd-ı asker zâyil ol-mayup, bu kadar nüfûsa zahîre îsâli, hâric-i tâkat-i beşer ve fi'l-asl iddihâr olunan zehâyir dahi kalîl olup asker-i kesîreye vefâ etmeyeceği mukarrer iken, Hân-tepesi'ne varıncaya dek ne hâl ise halka müstevfâ zahîre tevzî‘ olunup, Ordu-yi hümâyûn Ben-der'e ve ikinci defada Hân-tepesi'ne geldikde, müddahar olan zehâyire nefâd gelüp, etrâfdan celbe zarûret ilcâ ve me’mûrlar hâb-ı râhatı terk ile o makûle bî-insâflara zahîre yetişdirmek emrinde sa‘y-i evfâ ederler idi.
Fezâyil-i gazâ vü cihâddan bî-haber ve nevâyib ü şedâyid-i seferiyyeye mütehammil olmayan erbâb-ı tereffüh ü batar, kıllet-i zehâyiri behâne ile arzûy-i lezzet-i bâlîn ü pister ve birer ma‘berden Tuna'yı güzer ve Âsitâne-i sa‘âdet'e gelüp, ma‘lûm-i cihâniyân olan seyyi’elerin dürlü dürlü ‘ilel ile mütevârî ve tehyîc-i gazab-ı cenâb-ı Şehriyârî eylediler. Düşmen dahi Leh memleketinden askerini ihrâc [M2 33] etmeyüp, hılâf-ı mülâhaza mukabeleye cesâret ve Turla‘yı berü geçüp, Ser‘asker ordusunu ber-minvâl-i muharrer perîşân etdikden sonra, ikinci defada kal‘a muhâsarasına mübâşeret eyledi. Askerin ‘adem-i sebâtı ve zâd ü zahîre tedârükünün su‘ûbeti ve ru’esânın bir mahalle me‘mûriyyetleri iktizâ eyledikde, gûnâ-gûn a‘zâr îrâdıyla emr-i şerîfe ‘adem-i imtisâlleri Sadrıa‘zam'ı îlâm ve mübtelây-ı ‘ilel ü eskam eyleyüp, meşhûr-i milel olan ‘akl u dirâyetine halel ve zihn-i mûşikâfına fütûr u kesel ve sevdây-ı merâk u hulyâya mübtelâ ve ricâl-i devlet ba‘zı umur-i ma‘kûleyi1636 ifâdede çîn-i cebîn ve eser-i gazab ü nefrin müşâhadesinden, her biri ‘uzlet-güzîn-i kûşe-i inzivâ olup, bu esbâb ile bir iki def‘a Sadâret'den isti‘fâ ve inhırâf-ı mîzâc ile umûr-i devlet gerüye kalmak rütbelerine resîde olduğunu dergâh-ı vâlâya bi'l-istirhâm ‘arz u inhâ etmişidi. ‘İlel-i cüz‘iyye giderek ‘illet-i tâmme makamına kâyim ve efvâh-ı nâsda olan erâcîf u uğlûtanın def‘i bâbın-da ‘azli nezd-i ferd-i Mülûkâne'de emr-i lâzım olmağla, cümle emvâl ü eşyâsı in‘âm ve kendüsi Dimetoka'da ikamet ü ârâm ile ikrâm olunup, nez‘ u def‘-i mühr-i hümâyûn maslahatı zımnında Mîrâhûr-i Sânî Gül Ahmed Paşa-zâde Feyzi Bey Ordu-yi hümâyûn'a me‘mûr olmuşidi. Mîr-i mûmâ ileyh rebî‘ulâhırın dokuzuncu sebt günü1637 Ordu-yi hümâyûn'un karâr-gâhı olan Hân-tepesi'ne vâsıl ve ibtidâ Kethudâ Bey Kâtibi İbrâhîm Efendi'nin çadırına nâzil olup, ricâl-i bâbı ihzâr ve me‘mûriyyetini cümlesine iş‘âr eyledikde, Kethudây-ı Sadrıa‘zamî Mustafa Bey ve Kâtibi İbrâhîm Efendi sâyebân-ı Serdâr-ı ekremî'ye dâhil olup, müşârun ileyh Feyzî Bey'in me‘mûriyyetini su‘âl eyledikde, Kethudâ Bey teblîğ-i hâle muktedir olamayup, hemân Kâtib Efendi feth-i derîce-i makal ve mukaddemâ sû-i mîzâc sebebi ile taraf-ı hümâyûndan ‘azl is-tid‘âsında olduklarına binâ’en merâm-ı Âsafâne'leri karîn-i is‘âf ü müsâ‘ade ve tedbîr ü ‘ilâc zımnında bilâ-musâdere Dimetoka'da ikametleri irâde-i hümâyûn oluduğunu ifâde eyledikde, Mîr-i mûmâ ileyhi fi'l-hâl da‘vet ve Çavuş-başı Ağa ma‘iyyeti ile bu maslahata dâyir olan hatt-ı hümâyûnu irâ’et ‘akabinde mühr-i şerîf istirdâd ve Yeniçeri Ağası Süleyman Ağa Kayim-makamlık [M2 34] mesnedine ıs‘âd olunup, Hotin tarafında Başbûğ olan Vezîr ‘Ali Paşa'ya mühr-i hümâyûnu teslîm içün mîr-i mûmâ ileyh Teşrîfâtî Vahdetî Bekir Efendi'yi istıshâb ve Hotin tarafına ‘azm ü şitâb eyledi. Sadr-ı sâbık dahi bir gice ke'l-evvel obasında ikamet ve ferdâsı Nehr-i Prut kenârında nasb olunan haymesine ‘azîmet ve muhtârları olan Silahşör ‘Osmân Bey ile sefîneye râkib ve Tomar-ova'dan Nehr-i Tuna'ya ve andan İsakçı'ya ve andan dahi me‘mûr olduğu Dime-toka'ya zâhib oldu. Mâh-ı mezbûrun on üçüncü günü1638 Hotin'e iki buçuk sâ‘at mesâfede vâki‘ Yemeklik nâm mahalle mîr-i mûmâ ileyh vâsıl olup, tebşîr-i mühr-i hümâyûn zımnında şâtırını irsâl ve istikşâf-ı irâde-i Sadr-ı ferâh-fâl eyledikde bir gün te’hîr ve ferdâsı pençşenbih günü1639 vürûdu tezkîr olunmuşidi. Yevm-i mezkûrda mîr-i mûmâ ileyh harekete te’ehhüb ve orduya nısf sâ‘at mahalle tekarrub eyledikde, müşârun ileyh karşu tarafdan zuhûr eden küffâr üzerine asker tertîb etmek şuglu ile berzede-i dâmân-ı tâb ü tüvân ve nâ-çâr birkaç sâ‘at dahi olduğu mahalde zuhûr-i irâdeye nigerân olması beyân ve ol veçhile müterakkıb-ı emr ü fermân olmuşidi. Şugl-i askerden âzâde-ser oldukları ân mîr-i mûmâ ileyhe irsâl-i peyâm ve otâka tekarrubları hengâm otuz hatve yerden istikbâl ve sunûf-i tekrîm ile mühr-i hümâyûnu takbîl ve nihâde-i ceyb-i ikbâl edüp, ber-mûceb-i teşrîfât cümleye ilbâs-ı hıl‘at ve kemâ-kân reviyyet-i mehâmm-ı seferiyyeye mübâşeret eyledi.
