Ba„zı havâdis
Ordu-yi hümâyûn'da hazînenin fıkdânı ve etrâf u eknâfda olan me’mûrların izhâr-ı sûret-i teng-destî ve nâ-tüvânî eyledikleri ma‘lûm-i hazret-i Cihân-bânî olduğuna binâ’en, bu def‘a dahi üç bin beş yüz kîseye karîb meblağ Hazîne-i hümâyûn'dan ifrâz olunup, Kapucu-başı ‘Abdullah Ağa mübâşeretiyle Hân-tepesi'ne irsâl ve mevkib-i hümâyûn hazînesine idhâl olundu.
Anadolu Vâlîsi Vezîr Feyzullah Paşa'nın mükemmel kapu halkı ile eyâleti alup, bir ân akdem Ordu-yi hümâyûn'a iltihâkı fermân olunmuşiken Serdâr-ı ekrem Bender'e ve kemâ fi'l-evvel Hân-tepesi'ne vürûdundan sonra, âheste [M2 35] reftâr ile yerinden kıyâm ve İsakçı Sahrâsı'na rekz-i a‘lâm etmişidi. Bu def‘a dahi hareketi isti‘câl olun-dukda, başında olan levend bahşiş talebi ile râh-ı ‘azîmetini bend ve Ordu-yi hümâyûn hazînesinden yirmi beş bin guruş karzan tarafına i‘tâ olunmasını recâ edüp, matlûbuna müsâ‘ade bî-dirîğ ve recâsı karîn-i tecvîz ü tevsîğ kılınmışidi. Bu defa dahi harekete mecâli olmadığını eyâletlü hiss ile bilâ-istîzân ordusundan infikâk ve Hân-tepesi'ne ‘atfı ‘inân ve alaylarını irâ’et ile tebri’e-i zimmet ve bundan sonra tekrar müşârun ileyhe isti‘câl emri ısdâr ve kemâ-kân ‘özr-i bârid izhâr ve i‘ânete heves-kâr olup, bu def‘a dahi matlûbu kadar meblağ istikrâz ve hezâr su‘ûbetle yerinden intihâz eyleyüp, kapusu halkından mâ‘adâ bin kadar levendât ile Hân-tepesi'ne gelüp, Kâyim-makâm Paşa ile mülâkât ve Ordu-yi hümâyûn'un bir cânibinde rekz-i râyât eyledi. Livây-ı şerîf-i sa‘âdet-redîfin kudûm-i şitâ ve mehâzîr-i uhrâ ile Hân-tepesi'nde ikamesi, ricâl-i Devleti ‘aliyye tarafından istisvâb ve ifâdesi Feyzî Bey'e işrâb olunmuşidi. Mîr-i mûmâ ileyh husûs-i mezkûru beyân ve müşârun ileyh dahi bu re‘yi istihsân edüp, ancak ba‘zı umûr-i dîvâniyye rü‘yeti içün Re‘îsülküttâb Mehmed Recâ‘î Efendi ile Tezkire-i Sânî ‘Abdur-rezzâk Efendi'nin vürûdunu fermân ve onlar dahi bilâ-tevakkuf Sadrıa‘zam tarafına sevk-i yek-rân eylediler.
Küffâr-ı eşrâr her tarafdan Memâlik-i İslâmiyye'yi pâ-zede-i muzârr etmek mekasıdıyla bu def‘a Aksu'yu geçüp, Özi etrâfında olan kışlakların ba‘zısını ihrâk ve harâbe-zâr ve devâbb ü mevâşîyi sevk ile birkaç kimseyi zahm-dâr eylediklerini, muhâfızı Vezîr Süleymân Paşa istihbâr ve bi'n-nefs üzerlerine ılgar etmişidi. Mesfûrlar havf-i ta‘kıb ile geldikleri mahalle ‘azîmet ve müşârun ileyh dahi ‘adem-i vusûl elemiyle ‘avdet edüp, bundan sonra câ-be-câ a‘dâ bu taraflara dehşet ilkasından hâlî olmayacağı hüveydâ ve kendüsünün bi'n-nefs kahr-ı düşmen vesîlesiyle kal‘adan çıkması hılâf-ı me‘mûriyyeti olup lede'l-iktizâ a‘dâ ile muhârebe etmek içün bir mikdâr süvârî ta‘yînini inhâ ve Özi'de [M2 36] olan vücûh-i kavm bu ‘azîmeti imzâ etmişleridi. Ho-tin'de askerin eşedd-i lüzûmu zâhir ve o tarafdan taleb-i asker muktezây-ı hâle mugayir olduğundan, Ordu-yi hümâyûn'da mevcûd Karesi Sancağı Mutasarrıfı ‘Abdullah Paşa ve ma‘iyyetinde olan levendâtın levâzım u havâyicleri rü‘yet ve Özi'ye ta‘yîn ve kal‘a-i mezbûrenin etrâfı bu vechile tahsîn olundu.
