Vürûd-i Silahdâr-ı hazret-i Şehriyârî be-Ordu-yi hümâyûn
Hotin Kal‘ası'nın istihlâsı ve Kamaniçe ve İzvanice taraflarına ba‘zan asker ta‘yini ile cünûd-i muvahhidînin galebesi mukaddemâ sâmi‘a res-i hümâyûn olduğuna binâ‘en, ugur-i dîn-î mübînde sebkat eden hıdmetlerine mükâfât ve bundan sonra zuhûra gelecek ikdâm ü himmetlerine sebeb-i şevk-i bî-gayât olmak irâdesiyle ber-mûceb-i Rûz-nâmçe Serdâr-ı ekrem ve Hân ve sâyir vüzerâ ve rû‘esâya teşrîfât ve ‘atiyyât tertîb olunup, mikdâr-ı vâfî hazîne ile taraf-ı [M2 42] müstecmi‘u'ş-şeref-i Şehriyârî'den Silahdârlık hıdmet-i menî‘alarıyla şeref-yâb olan Mehmed Emîn Ağa ta‘yîn ve ve tayy-ı menâzil ile Hân-tepesi'ne tekarrubu vâsıl-ı sem‘-i yakın olduğuna binâ’en, müşârun ileyhi yemeklik yerinden ricâl-i bâb Mehter-hâne ile istikbâl ve Kayim-makam Paşa haymesinin cânib-i yemîninde nasb olunan obaya tenzîl ile resm-i mihmân-nüvâzî hakkında ikmâl ve müs-tashabı olan eşyâ vü nukud Ordu-yi hümâyûn hazînesine nakl u idhâl olundu.
