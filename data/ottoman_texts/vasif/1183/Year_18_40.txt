İ„dâm-ı Sadr-ı sâbık Mehmed Emîn Paşa
Müşârun ileyh Ordu-yi hümâyûn ile Dâvud Paşa Sahrâsı'ndan nehzat ve ru’esâ ve tavâyif-i askerîyi mazhar-ı nevâziş u rağbet ederek Bender'e ve andan Hân-tepesi'ne ‘avdet edüp, kâffe-i ahvâlde hılâf-ı emr-i hümâyûn vaz‘ u harekete ictisâr ve lâzime-i Serdârî-yi askerde zerretün-mâ kusûr ve tuvânî ihtiyâr etmemiş iken, bir târîhde ictimâ‘ etmemiş askerin zehâyiri tedârükünde terk-i hâb-ı nûşîn ve kıllet-i zehâyir zâhir olduğu hîn ba‘zan nısf ve ba‘zan bedel ile idâre-i akvât-ı muvahhidîn etmiş iken, nazm:
İzâ lem yekün ‘avnun minallâhi li'l-fetâ Fe-evvelü mâ yücnî ‘aleyhi ictihâdüh1645
mefhûmu üzere sa‘yi hebâ ve himmet-i sebeb-i cefâ olup, cengi, lu‘b cengi ‘addeden başıboş askerin şedâyid-i sefere ‘adem-i tahammülleri ve zahîre behânesiyle gaybet u firârları müşârun ileyhin sû-i tedbîrine haml ü isnâd ve ‘âlem-gîr olan medâyihi nekâyis u mu‘âyebe ibdâl ve hiddet-i mizâc u nâs ile ‘adem-i imtizâc zemîmelerini neşr u işâ‘a ile kendü seyyi‘âtların mestûr ve giderek tekavvul eyledikleri ekâzîb ü erâcîf izhâr-ı gazab u tehevvürde Hâkân-ı zemânı ma‘zûr,
Ve ‘ale'l-mürîbi şevâhidün lâ tüdfa‘u1646
mısra‘-ı meşhûrunu hakkında mezkûr eyledi. Binâ‘en ‘alâ-zâlik müşârun ileyh Dimeto-ka'ya ‘azîmet niyyeti ile İsakçı'dan hareket esnâsında i‘dâmına irâde te‘alluk edüp, Ka-pucu-başı Şîrîn Halîl Ağa, hatt-ı nihânî ile bu maslahata ta‘yîn olunup, müşârun ileyh Edirne'ye mütekârib oldukda, Edirne Bostancı-başısı İsmâ‘îl Ağa'ya Kapucu-başı ka-zıyyeyi sırran ifâde ve tarik-i i‘dâmını bi'l-istişâre âmâde etdikden sonra, birkaç sâ‘at mesâfeden Bostancı-başı istikbâle şitâb ve lede'l-mülâkât serâya nüzûlünü [M2 43] sûret-i ikramda işrâb edüp, mûmâ ileyh gars-i yemîni olduğundan başka, mülâhazaya zâhib olmayup, dâ‘vetini temahhuz-i ‘ubûdiyyete haml ile serâya nüzûl ve birkaç dakika hulûlünden kaziyyeyi ifâde ile o düstûru vakuru merci‘-i aslîsine mevsûl ve tarîf ü telîd ve ‘atîk u cedîd her neye mâlik ise mübâşir-i merkum bi'l-cümle kabz ve Âsitâne'ye îsâl ve teslîm-i eyâdî-yi emânet-kârân-ı Devlet-i ebed-ittisâl eyledi.
