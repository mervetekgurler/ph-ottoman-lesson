Vusûl-i Sadrıa„zam be-Ordu-yi hümâyûn ve „akd-i Meclis-i MeÇeret
Serdâr-ı ekrem hazretleri bâlâda tahrîr olunan sûret ile Hân-tepesi'ne ‘avdet edüp, üç-beş sa‘atden sonra Hân-ı ‘âlîşân dahi orduya vâsıl ve nasb olunan hıyâma nâzil oldu. Ferdâsı müşârun ileyh ve vüzerây-ı ‘izâm ve mîr-i mîrân ve sâyir erkân-ı devlet mücte-mi‘ olup, Hân cümleden evvel tahrîk-i lisân ve; “Düşmen Nehr-i Turla'yı berü geçmeden şu kadar ru’esâ ve ecnâd ile kilîd-i memleket-i Hâkânî olan Hotin'i terk ve zor görmeden asker birbirinden münfekk olarak, her biri bir tarafa müteferrik u perîşân olması beni gam-gîn ve nâlân etmişdir” kelâmını bast eyledikde, Serdâr-ı ekrem dahi Hân'ı tasdîk ve vukû‘ bulan hâlet-i müdhişeyi meşiyyet-i kazâ vü kadere ta‘lîk eyledi. Esnây-ı râhda Yaş havâlîsininmuhâfazasını Abaza Mehmed Paşa'ya ve bin nefer âdem tahrîriyle Sorika ve Moylova ma‘berlerini Bender Sağ Kol Ağası Hacı Bey'e sipâriş ü tenbîh ve Kapucu-başılık ile kadrini terfi‘ u tenvîh etdiğini Serdâr-ı ekrem hazretleri meclisde beyân ve bu sûreti herkes istihsân eyledikleri hıtâmında, Ordu-yi hümâyûn'un meks ü hareketi husûsları dermeyân kılınup, hulûl-i şitâdan mukaddem kebîr topların îsakçı'ya îsâli karar-gîr olmağla Topçu Ocağı'nın îsakçı'ya hareketi irâde ve muhâfazasına Anadolu Vâlîsi Feyzullah Paşa, eyâleti askeriyle ta‘yîn ve Karaman Beylerbeyisi [M2 47] Hazînedâr ‘Ali Paşa dahi Yaş tarafına me‘mûr Abaza Paşa ma‘iyyetine gitmek hususu tahsîn olunup, meclise hıtâm ve meşverete encâm verildi. Bundan sonra taraf-ı


hümâyûndan Silahdâr Ağa vesâtatıyla Hân-ı ‘âlîşân tarafına şeref-resân-ı vürûd olan teşrîfât-ı seniyye ki, serâsere kaplu semmûr kürk ve kalpak ve murassa‘ sorgûc ve şemşîr ve tirkeşden ‘ibâret idi. Huzûr-i Serdâr-ı ekremî'de ilbâs ü taklîd ile şeref-mend kılındıkdan sonra, ordusu tarafına sevk-i semend eyledi.
Hareket-i Ordu-yi hümâyûn be-cânib-i İsakçı
Hân-tepesi'nde vücûd-i vücûh-i mehâzîr ile ikâmet mümteni‘ olduğundan, İsakçı tarafına ‘azîmet savâb-nümây-ı erbâb-ı elbâb olmuşidi. Yaş muhâfazasına ta‘yîn olunan

Abaza Paşa ma‘iyyetine Nüzul Emîni ta‘yîn olunup, rûz-merre tevzîM akvât içün yedine yirmi beş bin guruş teslîm ve düşmene yâr ve nihânî ittifâk ile hevâdâr olan re‘âyânın ahz u istîsâlleri müşârun ileyhe ve Boğdan Voyvodası'na tenbîh ü te’kîd ve Hân-tepesi'nde mevcûd anbarların emr-i muhâfazası dahi teşyîd olunup, Hân cenâbları dahi o tarafların muhârese ve gezend-i a‘dâdan vikâyesine tergıb ve vücûh-i nevâziş ü iltifât ile tatyîb olundukdan sonra, cumâdelâhırenin gurresinde1 Hân-tepesi'nden fekk-i tınâb-ı ârâm ve İsakçı tarafına tahrîk-i zimâm olundu. Kesret-i bârân sebebi ile ilerüce gönderilen topların nakli müte‘assir ve şiddet-i berd me‘mûrları mütezaccir edüp, Hân-tepesi'ne beş sâ‘at mesâfede çadırlarını nasb etdikleri huzûr-i Serdâr-ı ekremî'yi selb edüp, Lo-poşte nâm menzilde dört gün ikâmet ve Kethudâ Bey ma‘rifetiyle halka ücret vererek zikr olunan topları nakle himmet eylediler. Mevsim-i mezkûr teşrînin ibtidâsı ve bürûdetin vakt ü nemâsı olduğundan, yevmen fe-yevmen sermânın şiddeti firâvân ve ebr-i midrârın tuğyânı nümâyân olduğundan gayri, kıllet-i zehâyir ile nev‘-i insân cins-i hayvân bî-tâb u tüvân olmalarıyla bilâ-fermân ya‘ni min gayri istîzânin nâs İsakçı tarafına revân oludular. Yaş tarafına me‘mûr cünd-i mevfûr dahi Nehr-i Prut kenârında ikâmet ve şiddet-i hevâyı ‘illet eyledikleri mesmû‘ olduğundan tınâb-ı ikâmetleri tefkîk ve savb-ı me‘mûrlarına tahrîk irâdesiyle [M2 48] Canik Muhassılı ‘Ali Bey,
ma‘iyyetinde olan askeriyle ta‘yîn ve bu maslahat dahi tehvîn olundukdan sonra Sad-rıa‘zam li-maslahatin ikâmet etdiği mahalden ref‘-i raht-ı ârâm ve İsakçı ma‘berinden güzâr ile karşu tarafa nasb-ı hıyâm eylediler.
Nefy-i Mektûbî ve tebdîl-i Kâtib-i Kethudâ ve ba„zı havâdis
Sadrıa‘zam mektupçusu olan Feyzî Süleyman Efendi, Sadr-ı esbâk'ın manzûru olmak hasebiyle ba‘zı umûra muktahim ve zâtında dahi kiber-i nefs erbâbından bir merd-i muta‘azzım olup, hıdmet-i mezkûreden tecnîb ve Eğri-dere Palangası'na tagrîb olunup, mukaddemâ Mektupçuluk hıdmetinde mehâreti ve idâre-i umûrda mümâreseti olan Re‘îs-zâde ‘Abdurrezzâk Efendi, Mektûbî ve cümlenin mergübu olan Baş-halîfe es-Seyyid Mehmed Hayri Efendi dahi Küçük İbrâhim Efendi ‘azlinden Kethudâ Kâtibi nasb olundu. Defter Emîni olan Süleymân Bey hılâl-i râhda ‘ilel-i gûnâ-gûn ile dem-beste ve me’zûnen İsakçı'ya gelüp, tedbîr-i vücûd ile meşgul iken nâ-gâh seng-i ecel ile
1 1 Cumâdelâhire 1183 = 2 Ekim 1769 Pazartesi.

mînâ-serây-ı ‘ömrü şikeste olup, o gül-i mutarrây-ı gülistân-ı dâniş ü ‘irfan mesâcidin birinde mücâvir-i güzeşte-gân-ı erbâb-ı tevhîd ü îkan oldu. Efendi-yi mûmâ ileyh yeke-tâz-ı mizmâr-ı ma‘rifet ve hâyiz-i kadeh-i mu‘allây-ı dirâyet, vâsıl-ı ser-menzil-i sühan-gûy, sâhib-i talâkat ve küşâde-rûy, edîb-i Câhız1662-beyân, revnâk-şiken-i bedî‘ ve hâce-i cihân bir merd-i sâhib-i dîvân idi. Gazaliyyât u kasâyidi meşhûr u mütevâtir ve vüs‘at-i ihâtası âsârından zâhirdir. Bu gazel cümle-i âsârındandır:
Ham etdi kametim ol çîn-i ebrû gösterişcikler ‘İtâb eyler yüzünden vech-i ihsâna girişcikler Yüzün göstermemek yüz vermemekdir mihre maksûdu Edüp destin nikab ol nâz u nahvetle gülüşcükler
Ne bülbülden ne tûtîden işitdim bezm-i gülşende
O lüknetler o şeker-handelerle söyleyişcikler
Revâc-ı kadr-i hüsnün kasd eder, ‘uşşâk-ı nâlâna
Tecâhül eyleyişcikler bilişler bilmeyişcikler
Helâk etdi beni bâzîçe-i tıflânesi ‘Ârif
Saded-i kûy-i niyâz-ı vasla geldikçe çelişcikler
Hânende-gânın makam-ı beyâtîde nağme-perdâz oldukları beste-i meşhûrenin ebyâtı dahi zâde-i tab‘larıdır.
Dil-rubâlar sen gibi hep böyle müstesnâ mıdır?
Yâ kemân ebrûların illâ-yı istisnâ mıdır? [M2 49] Böyle nâzik perverişyâb1663 eylemiş ey meh seni Mâderin bâd-ı sabâ, dâyen gül-i ra‘nâ mıdır?
Münhal olan Defter Emâneti ile Tevkı‘î bulunan ‘Abdullah Efendi mükerrem ve bi'l-vekâle Nişâncılık dahi mansıbına munzam oldu.
Müteveffâ Ordu Kadısı hîn-i marazında Ordu Hekîm-başısı Ahmed Efendi'ye tedbîr etdirdüp, ecele müdâvâtın fâyidesi olmadığından, gaflet ile fenninde olan cehlini Âsitâne'ye tahrîr ve âharın celbini tezkîr etmişidi. İnhâsı mevsûl-i hayyiz-i husûl olup, fi'l-hâl ‘azl, ve yerine Hâric rütbesi verilen Gevrek-zâde Hasan Efendi nakl olunup, Or-du-yi hümâyûn'un perîşânî vü tefrikasına nigâh ve ba‘zı ‘ilel îrâdıyla mâyil-i semt-i taht-gâh olup, tedârük-i vesâyil ile tahsîl-i izn ü ruhsat ve bir şahsı yerine tevkîl ile ric‘at eyledi.
Rumeli Vâlîsi Vezîr Mehmed Paşa'nın i‘mâl-i askerde cehl ü rehâveti sebeb-i idbâr u nekbeti olup, askeri beyninde sû-i zikr ile ma‘rûf ve kibr u enfe ile mevsûf olduğundan başka, kable's-sadâre Serdâr-ı ekrem ile ba‘zı husûsda muhâvere eylediğine binâ’en ‘azl ü tekdîr ve Vezâret'i refiyle Şumnu Kasabası'nda ikameti tedbîr olundu.
