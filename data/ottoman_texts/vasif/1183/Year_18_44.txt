Vürûd-i haber-i meserret ez-cânib-i Bender
Ordu-yi hümâyûn'un meştâya ‘avdeti ‘akabinde Bender Ser‘askeri Gü l Ahmed Paşa-zâde el-Hâc ‘Ali Paşa, râyet-i himmeti tehzîz ve Moskovlu ile ittihâd eden Leh-lü'nün Turla karşusında olan karyelerine bir mikdâr asker techîz edüp, nâyil-i nefl ü ganîmet ve seby ü istirkak-ı üserâ ile ‘avdet etmişleridi. Boğdan re‘âyâsından olup, Devlet-i ‘aliyye'ye muhâlefet ve a‘dây-ı dîne mutâva‘at edenlerin dimâ-i fâsideleri ihrâk ve evlâd ü ‘iyâlleri istirkak olunmak üzere bu esnâda kıbel-i Şer‘-i enver'den verilen fetvâ o makule gerden-pîç-i tavk-ı inkıyâd olanların mesmû‘u olup, ehl-i İslâm'ı işgal ve düşmene sevk-i menâfi‘-i ahvâl kasdıyla Bender'de olan asker perîşân ve zabt-ı kal‘a âsân olduğunu taraf-ı hasma işâ‘a vü i‘lân etmişler idi. Düşmen dahi yirmi bin kadar asker ile Bender'in karşu tarafından zuhûr ve ma‘iyyet-i Ser‘askerî'de tehaşşüd eden dilâverlerden cem‘-i kesîr, a‘dâyı tedmîr kasdıyla o tarafa mürûr edüp, Hân-ı ‘âlîşân dahi bir tarafdan düşmen-i bed-tıynete endâhte-i tîr ve darb-ı şemşîr ve o fırka-i dâllenin vâfirini dereke-i cahîme tesyîr edüp, bakiyyetü's-süyûf olan küffâr hûk-i zahm-hûrde1665 gibi serdâde-i vâdî-yi idbâr olmağla, asker-i İslâm vâyedâr-ı nasr-ı Melik-i ‘Alâm olduklarını Hân-ı ‘âlîşân ve Ser‘asker [M2 51] Paşa ifâde ü i‘lâm eylediklerinden, tirkeş-behâ ve Segbân ‘ulûfesi nâmıyla Hân-ı müşârun ileyh tarafına yüz bin guruşa karîb meblağ in‘âm ve Ser‘asker Paşa'ya dahi nakd-i vâfir ile ikrâm olundu.
