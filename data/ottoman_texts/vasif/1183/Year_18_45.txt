Hareket-i Ordu-yi hümâyûn be-meştây-ı Babadağı
Esfâr-ı sâbıkada Serdâr-ı ekrem bulunanlar ekser evkâtda Âsitâne'de kışlayup, bi'l-iktizâ evvel-behârda yine ma‘reke-gâh-ı cünd ü sipâha teveccüh ederler idi. Bu kıyâs ile Hân-tepesi'nden Âsitâne'ye varınca ba‘zı mahallere zehâyir ihzârı ve sa‘bu's-sülûk me‘âbirin tathîri zımnında mübâşirler tesyâr ve bu kazıyye havâtır-ı ru‘esâda ızmâr olunmuşidi. Düşmenin serhadd-i Hâkânî'ye istîlâsı ve berü taraflara tecâvüz ü i‘tidâsı hasebiyle Tuna'nın bu cânibinde meştâ ittihâzıyla İbrâ‘îl ve Kalas ve Maçin ve Silistire'yi keyd-i düşmenden muhâfaza evlâ olduğunu Serdâr-ı ekrem fikr ü mülâhaza etmekle, keyfiyyet hâk-kadem-i Şehriyârî'ye bâ-takrîr ifâde ve işâret olunduğuna binâ‘en, Âsitâne-i sâ‘det'de bu husûs mün‘akid olan meclis-i meşveretde müzâkere olunup, Sâhibu'd-dâri üdri bi-mâ fîhâ1666 kavli üzere Ordu-yi İslâm'da olan zevât-ı müte-şahhısa, mevzi‘-i meştây-ı ihtiyârda terhîs olunmak re‘yi savâb idüğünü îmâ eylediklerine binâ‘en, tercîh olunan mahalde meştâ-nişîn ve serhadleri muhâfaza ile def‘-i ge-zend-i a‘dâ-yı dîn tenbîhâtını hâvî hatt-ı hümâyûn şeref-rîz-i vürûd olmağla, herkes hevâsına muvâfık olan mahalli tezkîr ve ba‘zıları küllî mehâsin beyânıyla Âsitâne tarafın tedbîr edüp, bil-âhıra Babadağ'ı her cânibe mütekârib ve min külli'l-vücûh meştâ ittihâzına münâsib olduğunu hayr-hâhân-ı devletden ba‘zıları tasrîh ve Edirne ve Âsitâne'yi sevk edenlerin re‘ylerini delâyil-i mülzime ile takbîh eylediler ise dahi, Silis-tire'nin evleviyyeti karârgîr olup, şehr-i recebin onuncu günü1667 İsakçı'dan hareket tasmîm ve Konakçı Paşa kânûn üzere bir gün evvel askere takdîm ve ordu halkının ba‘zısı Silis-tire niyyeti ile o tarafa ‘azîmet ve Ordu-yi hümâyûn dahi ‘ale's-seher hareket etmek üzere iken nâ-gâh Tuna tarafından top sadâları ‘âlem-gîr ve istihbâr-ı ahvâl içün Ordu'nun hareketi giriftâr-ı ‘ukde-i te‘hîr olup, mekr-i düşmen-i şûm Kalas üzerine hücûm ve cünd-i İslâm [M2 52] müdâfa‘a vü mukâteleye ıkdâm ederler imiş. Bu sebeble Ordu-yi hümâyûn'un hareketinden evvel Silistire'ye ‘azîmet edenlerin i‘âdesiyçün âdemler irsâl ve Ordu-yi hümâyûn'dan ve İsakçı ve sâyir mahallerden imdâd içün asker tahrîrini bi'l-cümle kibâr u ricâl lâzım-ı hâl ‘add etmişler idi. îlerü gidenler Babadağı'na vusûl ve ‘avdetleri irâdesinden bir mahalle me’mûriyyet ma‘nâlarını istınbât ve şiddet-i şitâ ve nâ-tüvânî-yi çârpâ behâneleriyle zımnen ‘avdetden nükûl eyledikleri ve îsakçı'dan tertîb-i asker müşkil ve Babadağı'na vardıkdan sonra her şey mümkin ve kabil olduğunu ba‘zı kimseler Sadrıa‘zam hazretlerine ilka ve bi'z-zarûre livây-ı şerîfi alup, bekayâ-yı asker ile Babadağı'na sevk-i matâyâ eyledi. Şöyle ki, kasaba-i mezkûrede birkaç gün ikamet ve imdâd lâzım olan mahallere asker ve vech-i âhar ile i‘ânetden sonra musam-mem olan Silistire meştâsına ‘azîmet edecekler idi. Babadağı Sahrâsı'nda şiddet-i sermâ ile ikamet, hâric-i hîta-i vüs‘ u tâkat olduğundan herkes kasabaya girüp, birer hâne tedârüküyle tahsîl-i râhat ve kâfât-ı şitâ tedârüküne sür‘at edüp, bu takdîrde Silistire'ye ‘azîmet râbıtası münhal ve Sadr-ı ecel içün dahi derûn-i kasabada ta‘yîn-i mahal kılındı.
