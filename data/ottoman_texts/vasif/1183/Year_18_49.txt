Terceme
Müşârun ileyh Sadr-ı esbak Çorlulu ‘Ali Paşa merhûmun hafîdi ve Gü l Ahmed Paşa'nın necl-i reşîdi olup, Rikâb-ı hümâyûn'da Mîrâhûr-i Sânî ve Kapucular Kethudâsı ve Mîrâhûr-i Evvel hıdemâtıyla mübeccel ve Kantarcılar'da kâyine olan Hânım Sultân cenâblarını evride-i hibâle-i nikâh ve bu sebeble şeb-i deycûr-i bahtını hem-reng-i beyâz-ı sabâh edüp, Firdevs-mekân Sultân ‘Osmân merhûmun mutarrah-ı eşi‘a-i nazar-ı ‘âtıfeti olarak rütbe-i Vezâret'e irtika ve Rumeli Eyâleti'yle ser-menzil-i ikbâle i‘tilâ edüp, cild-i evvelde tafsîl olunan esbâb-ı zâhire müşârun ileyhe bâ‘is-i ‘azl ü nefy ve musâdere olup, üç seneye karîb îstanköy'de mukim ve muntazır-ı lutf-i Hüdâvend-i ‘alîm olmuşiken Vezâret'i ibka ve îç-il Sancağı'yla ihyâ olunmuşidi. Ba‘dehû Cidde mansıbı ile mübâhî ve pederleri gibi Şerîf-i Mekke ile mu‘âraza ve münâkaşa eyleyerek bilâ-emr-i Pâdişâhî berren Mısır'a râhî oldu. Hâlini Devlet'e ‘arz u tefhîm ve Adana Eyâleti ile i‘zâz ü te‘vîm ve birkaç mâh mürûrundan sonra Aydın Muhassıllığı ile çeşm-i bahtı rûşen ve bir seneden sonra Anadolu Eyâleti tevcîh olunup, kapusuz eşkıyâsının teftîş ü istîsâline bi'n-nefs ‘âzîmetle hıdmeti müstahsen olmuşidi. Sadr-ı esbak Mustafa Paşa'nın talep etdiği ‘ubûdiyyetde taksîr eylediğine binâ’en, tekdîr irâdesiyle mansıbından ‘azl ve Diyârbekir'e tesyîr edüp, çok giçmeden Halebü'ş-şehbâ Eyâleti ile sûd-mend [M2 55] ve az müddetde îç-il Sancağı'na sevk-i semend edüp, mansıb-ı mezkûr dahi pây-dâr olmayup, birkaç mâhdan sonra Eyâlet-i Sivâs'a tahvîl ve Sefer-i hümâyûn'a me‘mûriyetle Bender'e vürûdunda îlsâvât ve ba‘dehû Bender Ser‘askerliği'yle tebcîl olunmuşidi. Bâlâda tahrîr olunduğu vech üzere vefât ve terk-i vedî‘a-i hayât eyledi. Müşârun ileyh hüsnü's-sûre, mu‘tedilü'l-kâme edîb ü vakur ve dâniş ü hüner ile meşhûr, ‘âkil ve dirâyet-mend ve akrânı miyânında ser-bülend bir Vezîr-i ‘adîmü'n-nazîr idi. Vâlî olduğu memâlikde ‘adl ü nasafeti zâhir ve re‘âyâ vü berâyâ sâyesinde mecbûru'l-hâtır olup, kesret-i îrâd-ı tabî‘î ile her diyârda sâlik-i meslek-i iktisâd ve dâyiresi kemâli zînet ü intizâm ile dâğ-zen-i kulûb-i hussâd idi. Bu FakTr'den ‘ Örfî Kasâyidini1672 ve Makamât-ı Harırî'yi1673 temâmen kırâ’et ve üç sene dâyiresinden münfek etmeyüp, kadr-i ‘âcizâneme fevka'l-me‘mûl hürmet ile mazhar-ı sunûf-i mekremet eyleyüp, vefâtından sonra rûh bedenden müfârakat eder gibi merhûmdan cüdâ ve bir zemân bu elem-i cângâh ile serserî geşt-i deşt1674 ü sahrâ oldum. Sinnî-yi ‘ömri altmış beş ‘akdine makrûn ve Bender'in iç kakasında vâkî‘ mekâbir-i vüzerâda medfûn oldu.
