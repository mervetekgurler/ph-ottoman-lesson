Ba„zı tevcîhât ü tedbîrât
Mora'da vâki‘ kıla‘-ı Hâkaniyye'nin ta‘mîr ü termîmi iktizây-ı hâle nazaran emr-i mühim ve şimdiden maslahat-ı mezkûreye mübâşeret lâzım olduğundan gayri o havâlîyi mazarrat-ı a‘dâdan himâye ve re‘â[yâ]1 vü berâyâyı her cihetden vikaye zımnında, Mo-ra'ya mücâvir olan kazâlardan mikdâr-ı kifâye asker tahrîrine mübâşeret etmek bâbında, Anabolu Muhâfızı Sadr-ı esbak Muhsin-zâde Mehmed Paşa'ya hıtâben emr-i ‘âlî sâdır ve elli bin guruş irsâliyle cebr-i hâtır kazıyyesine tebâdür olundu. Aydın Muhassıllığı, Rikâb-ı [M2 60] hümâyûn Kayim-makamı Vezîr Melek Mehmed Paşa'ya ve Eğriboz Sancağı, Yazıcı-zâde Vezîr Mustafa Paşa'ya tevcîh ve İç-il Sancağı'yla Vezîr Abaza Mehmed Paşa'nın hâli terfîh ve Sultan-önü Sancağı, Bender Muhâfızı Mîr-i mîrân'dan diğer Abaza Paşa'ya ‘inâyet ve Diyârbekir Vâlîsi ‘Abdulcelîl-zâde Mehmed Emîn Paşa2 ve Kengiri Sancağı Mutasarrıfı Mîr-i mîrân Ebûbekir Paşa, Bender Ser‘askeri ma‘iyyetine ta‘yîn olunup, bir ân akdem hıdmet-i me‘mûrelerine vusûlleri tenbîh ü işâret olundu. Kırk gün inkızâsına dek levâzım-ı seferiyyesini itmâm ve Ordu-yi hümâyûn'a ‘atf-ı zimâm etmek şartıyla Mîr-i mîrân Süleymân Paşa vilâyeti tarafına gitmek ruhsatını tahsîl ve Ohri Sancağı Mutasarrıfı Bayram Paşa Kılburun Kal‘ası muhâfazasına zâmile bend-i ta‘cîl oldu. Kulle Kal‘ası'nın muhâfazası dahi vâcib ve bir mikdâr asker ta‘yîni ile ihtiyâta ri‘âyet münâsib olduğuna binâ‘en, Niğbolu Kazâsı'ndan iki ‘aded süvârî ve on dokuz kadar piyâde serdengeçdileri tahrîr olunup, i‘mâl ü idârele-rine kadir mütemevvil kimselerden iki ağa intihâb ve tashîh-be-dergah kılındıkdan sonra edây-ı hıdmet-i me‘mûrelerine şitâb etmeleri bâbında Ocak'dan mektûb ve Dîvân'dan emr-i bedî‘u'l-üslûb tahrîr ve münâsib Mübâşir ile tesyîr olundu. Mîr-i mîrândan Adana A‘yânı Karslı-zâde Hasan Paşa iki bin piyâde tarafından techîz ve kesel ü betâ‘eti ‘adem-i tecvîz ile vakt ü zemânında Ordu-yi hümâyûn'a gelmek irâde ve bu mukâbelede Adana Eyâleti ile gonça-i ikbâli küşâde kılındı. Sâyir eyâlât ü elviye askerine dahi evâmir-i ‘aliyye irsâl ve vaktiyle me‘mûr oldukları mahalle ‘azîmetleri isti‘câl olunduğundan başka, Memâlik-i mahrûse'de dirlik erbâbı ve dûdmân-ı Bektâşiyye'ye intisâbı olanlara dahi evâmir ü mekâtîb ib‘âs ve sefer-i hümâyûna teveccühleri igrâ vü ihsâs olundu.
