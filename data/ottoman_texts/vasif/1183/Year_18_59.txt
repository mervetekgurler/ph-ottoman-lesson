„Azl-i Devlet Girây Hân ve nasb-ı Kaplan Girây
Müşârun ileyh on bir mâh kadar yarlığ-i fermây-ı iklîm-i Kırım olup, ‘azline dek mücevherât ve tirkeş-behâ ve sâyir ‘atâyâ olarak altı bin kîse kadar nef-i ‘azîm müşâhadesiyle mes‘ûlât-ı tâkat-güdâzına her bâr müsâ‘ade olunmuşiken, şâyân-ı tahsîn ve sebeb-i âferîn olur tarafından bir hıdmet meşhûd olmadığından başka, inkıtâ‘-ı cisr hengâmında Turla'nın karşu tarafından berüye ‘ubûr eden ehl-i İslâm'a gereği gibi mu‘âvenet etmeyüp, şinâverlik ile meşhûr olan Tatarlar ceyb ü hemyânlarında nakid bulunan muvahhidîni imrâr ve nukûdu bulunmayanları terk ile sebeb-i gark-ı nüfûs-i bî-şümâr olduklarını men‘ ü tahzîrden rû-pûş ve düşmen, tefrika-i asâkirden üç beş gün sonra Hotin tarafına geçüp, hafîfü'l-me‘ûne olan Tatar leşkeriyle Hotin etrâfında irâ‘e-i sevâd-ı cüyûş etmek lâzım gelse idi, düşmen berü tarafa giçmemek ihtimâlini ba‘zı nâs tefevvüh ve müşârun ileyh ise Serdâr-ı ekrem hareket etdiği gibi Yaş tarafına teveccüh edüp, a‘dâ dahi bî-bâk ü pervâ Turla'yı berü geçüp, Boğdan ve Eflâk taraflarını zabt u yağmâ ve katanalarını etrâfa havâle ile envâ‘-ı mefsedet icrâ edüp, cübn ü rehâvetinden nâşî düşmenin katana ve kazaklarına siper-keş-i mümâna‘at olarak bir mahalde ibrâz-ı celâdet eylemediği ma‘lûm-i Şehriyâr-ı gayret-şi‘âr olmağla, ‘azline irâde-i ‘aliyye te‘alluk ve Selîm Girây Hân-zâde Kaplan Girây Hân mesned-i Hânî'ye tefavvuk edüp, çiftliğinden nehzat ve Mu‘asker-i hümâyûn'a ilkây-ı raht eyleyeceği haberi ma‘lûm-i Sadr-ı vâlâ-menkabet oldukda, bi'n-nefs ricâl-i Devlet ile yemeklik yerinde icrây-ı resmi istikbâl ve istifsâr-ı çi-gûnegî-yi1683 hâlden sonra Babadağı'na sevk-i yek-rân-ı ikbâl ve ber-mûceb-i teşrîfât-ı hümâyûn haklarında lâzım gelen rusûm-i ‘âdiye ikmâl olunup, Zilka‘denin beşinci günü1684 İsmâ‘îl üzerinden Kavşan'a revâne ve selefi dahi Kıbrıs Cezîresi'ne menfiyyen tahrîk-i tâziyâne ile ‘ibret-i bî-nâmûsân-ı zemâne oldu.
