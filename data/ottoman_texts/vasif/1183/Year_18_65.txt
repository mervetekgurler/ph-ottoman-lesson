Zikr-i istihkâm-ı ba„zı kılâ„ ve tevcîh-i İnebahtı
Hasm-ı bed-kîş memâlik-i mahrûseye ilkây-ı fesâd [M2 69] ve teşvîşden hâlî ol-mayup, ez-cümle müsta‘idd-i ‘isyân ve behâne cûy-i tuğyân olan Mora re‘âyâsını gûnâ-gûn tesvîlât ü tergıbât ile ıdlâl ve o havâlîyi berhem-zede-i ıhtilâl eyledikleri etvâr-ı re‘âyâdan istidlâl olunup, takviye-i kılâ‘ ve tarsîn-i bikâ‘ lâzım geldiğini serhad-nişînler tafsîl ü işbâ‘ etmeleriyle, her kal‘aya mücâvir olan kasabât ü kurâdan tashîh tarîkıyla vâfir asker tahrîr ve kılâ‘-ı mezkûreye teşhîn ile icrây-ı hüsn-i tedbîr kılındığından başka, Dukakin Mütesellimi Hudâverdi-zâde Ahmed Bey kendü malından kifâyet mikdârı asker tanzîm ve bu defa inebahtı tevcîh olunan Vezîr Mustafa Paşa ma‘iyyetine varup, emr ü nehyine imtisâl eylemesi tarafına tefhîm ve bu mukâbelede Mîr-i mîrânlık ile ber-murâd ve Dukakin Sancağı'yla neşîde-i ikbâli müstezâd kılındı.
