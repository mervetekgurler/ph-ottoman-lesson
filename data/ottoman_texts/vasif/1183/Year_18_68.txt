Mukaddime-i zuhûr-i muhârebe-i deryâ
Sinîn-i çendînden berü Rusyalu Bahr-ı Baltık kenârlarında ve makarr-ı dalâl-i Kral olan Peterburg'un cânib-i garbîsinden cereyân eden nehr-i kebîr sevâhilinde sağır u kebîr sefineler inşâ ve ticâret-i bahriyyeye heves-kâr olarak tahsîl-i nef ü cedvâ ede-geldiklerinden başka, Devlet-i ‘aliyye ile muhârebeleri vukü‘ bulduğu hâlde, Deryây-ı Baltık'dan Bahr-i Muhît'a ve Sebte Boğazı'ndan Ak-deniz'e çıkup, cezâyir-i İslâmiy-ye'ye îsâl-i mazarrat ve re‘âyâyı bed-endîş ile hem-kîş olduklarından ekseriyle zünnâr-bend-i ittihâd ve delâletleriyle pâ-nihâde-i mevki‘-i ihtilâl ü fesâd olmak hülyâları dâyimâ semîr-i zamîrleri olup, bu defa vukü‘ bulan muhârebede sefinelerinde kıllet ve deryâ fennini kemâ-yenbağî ihâta eder kapudanlarında nedret olduğundan, Venedik ve İngilizlü ile istimzâc ü istîcâr ile sefâyine muhtâc olduklarını ifâde ve matlablarını intâc eylediklerinden başka, bihâra mücâvir olan düvel-i Nasârâ'dan kuvvet-i nakdiyye ile deryâ ‘ilminde mâhir ve muhârebe-i bahriyyede mümâreseti zâhir âdemler tedârük eylediklerini Moskovlu'ya buğz eden ba‘zı düvel hufyeten Devlet-i ‘aliyye'ye ihbâr ve vaktiyle âmâde-i harb ü peykâr olmak kazıyyesini ihtâr etmişler idi. O vaktin ricâl ü kibârı bu keyfiyyeti maglataya haml ve ‘adem-i tasdîk ile Peterburg'dan Ak-deniz'e Mos-kovlu'nun donanma ihrâcını bir vechile mutâla‘alarına tatbîk edemeyüp, umûr-i müs-tahîleden ‘add ve mu‘âraza edenlerin delâyilini mükâbere-i mahz ile redd eylediler. Nâ-gâh düşmen-i rû-siyâh İnebahtı açıklarında nümâyân ve sevâhilinde bulunan ehl-i İslâm'a dehşet-resân olmalarıyla, fi'l-hâl her cânibden Devlet-i ‘aliyye'ye ‘arz-ı mâcerâ ve zahîre ve asker talebiyle küllî i‘ânet istid‘â olunup, Moskovlu'nun [M2 71] Bahr-i Sefîd'e donanma ihrâcını müstahîl ‘add edenler, garîk-ı bahr-i şerm ve mu‘ârazât-ı sâbı-kalarında teceşşüm etdikleri şiddet leyyin ü nerm olup, der-‘akab İskenderiyye Mutasarrıfı Mehmed Paşa'ya hükm-i Sultânî ısdâr ve Ülgün ve Bar etrâfından asker tahrîri iş‘âr olunup, şöyle ki, Paşa-yı mûmâ ileyh on kıt‘a sefîne ıhzâr edüp, cânib-i mîrîden her sefîneye beşer kîse ve peksemâd-behâ olarak biner guruş tahsîs olunup, mebâliğ-i merkumeyi taksîm ve yeğeni Yahya Bey'i Başbuğ nasbı ile bir ân akdem Mora sevâhili-ne ihrâc eylemesi ber-vech-i te‘kîd tarafına tefhîm olunduğundan başka, ümerâ-i deryâdan Rodos Mutasarrıfı Ca‘fer Bey dahi o sulara ber-vech-i ta‘cîl tavsîl ve Selânik Mutasarrıfı Vezîr ‘Ali Paşa Arnabûdluk'dan sefere me‘mûr olmayanları mahallerinden ihrâc ü tenkıl ve beşer yüz sipâh ve silahdâr neferâtı bâ-terakkı tahrîr olunup, bu cem‘iyyete idrâc ile Mora Ser‘askeri nasb olunan Sadr-ı esbak Muhsin-zâde Mehmed Paşa tarafına îsâl olunmak üzere Ordu-yi hümâyûn ve Rikâb-ı müstetâb tarafından evâmir-i ekîde ile isti‘câl olundu.
Düşmen-i dîn ise itâ‘atleri nakş-ber-âb olan Manya halkını bu hılâlde taraflarına cezb ü imâle ve ‘ahd ü peymânı mutazammın ahedühümâ âhara ‘arz-ı kabâle edüp, Mora Ceziresi re‘âyâsını dahi idlâl ü tesvîl içün on kıt‘a sefîne Manya cânibine tesbîl etmişler idi. Zikr olunan sefînelerin iki kıt‘ası kuvvet-i hût ve üç kıt‘ası tünd-bâd-ı hevâ ile âvâre-i temekkün ü sübût olup, süfün-i bâkıye sâhile vâsıl ve Manya keferesiyle müt-tefikan Mora re‘âyâsını peyvend-i ittifâka bend ve dâ’ire-i1696 cem‘iyyetlerine dâhil etdik-den sonra tahmînen altmış bin kadar eşrâr-ı küffâr Mizistre Kasabası'nı pâ-zede-i hasâr ve üç yüz kadar muvahhidîni giriftâr-ı kayd-ı üsâr eylediklerinden gayri, muhârebeye kıyâm eden dört yüz kadar merd-i be-nâm dahi nûş-i şerbet-i şehâdet ile tabaka-i ‘ulyâ-yı huld-i berîni makam eylediler. Kefere-i mezbûrenin kasaba-i mezkûre ehâlîsine etdik-leri ihânet tafsîl olunsa, sebeb-i rikkat ve ez-cümle birkaç tıfl-ı nev-resîdeyi bâlây-ı menâreden hâke ilka ve envâ‘-ı fezâhata ictirâ ile âyîn-i [M2 72] migveli ibdâ eylediler. Bu hâl-i ‘ibret-me‘âl gûş-zed-i Ser‘asker-i gayret-iştimâl oldukda, müretteb askerin vü-rûduna zemân müsâ‘id olmadığını müşâhede ve etrâfa buyuruldular perâkende edüp, Tırhalalı Ni‘metî-zâde'yi ve Yenişehirli Müderris ‘Osmân Bey ile Kapucu-başı İsmâ‘îl Ağa'yı ve Çatalcalı ‘Ali Ağa ve İzdinli Bey-zâde'yi biner ikişer bin asker ile celb eylediği hâlde, ‘usât-ı re‘âyadan on beş bin kadar küffâr Manya Limanı'ndan hurûc eden eşrâra iltihâk ü inzımâm1697 ile Trabolice üzerine hücûm edecekleri Ser‘asker Paşa'nın ma‘lûmu oldukda, dâyiresi halkını ve Trabolice Mütesellimi Hasan Efendi'yi ve celb olunan sâyir asâkir-i Müslimîn'i üzerlerine ta‘yîn ve zilhiccenin on üçüncü isneyn günü1698 telâkî-yi saffeyn vâki‘ olup, fi‘e-i muvahhidîn zümre-i müşrikini ser-furû-bürde-i zemîn ve iki bin mikdarını küşte-i samsâm ü sikkîn edüp, nısf sâ‘at hamle-i ‘aduv sûz-i İslâm'a mütehammil olamayarak, küffâr-ı tebeh-kâr top ve mühimmâtların terk ve firâr eylediler. Gaston Kazâsı'nda ser-ber âverde-i bağy ü şeka olan ‘usât-ı re‘âya, kasaba-i mezbûreyi târâc ü yağma etdikden sonra Balyabadra Panin re‘âyâsıyla muhâbere ve o tarafı nehb ve emvâl-i Müslimîn'i gasb ü musâdere ile kal‘ayı muhâsara etmişler idi. Tesallut-i re‘âyâdan tahlîs-i cân eden ehl-i îmân Badra ehâlîsiyle ittihâd ve kal‘aya duhûl ile ehâlîye küllî imdâd etmişler idi. Yirmi gün eyyâm-ı muhâsara temâdî-yi kabûl ve bir tarafından imdâd vüsûl bulmadığından gayri, kıllet-i mâ mahsûrîne a‘zam-ı belvâ olup, nâ-çâr istîmân ile kal‘ayı teslîme tavtîn-i nefs eylediklerini, Ser‘asker Paşa'nın vekîl-i harcı olup, Kastel muhâfazasına me‘mûr Mustafa Ağa istimâ‘ ve ma‘iyyetinde olan Arnabûd behâdırlarıyla istihlâs-ı kal‘aya isrâ‘ etmeleriyle yek-hamlede cem‘iyyet-i a‘dâyı muzmahil ve ekserîsini musta‘sil eylediklerinden gayri, vâfirini kayd-ı esre rabt ve top ve mühimmât ve sâyir edevâtların zabt eylediler. Lutf-i Bârî ve himmet-i Tâcdârî ve dest-yârî-yi düstûr-i dîn-perverî ile Mora Cezîresi'nde olan şûriş ü ihtilâl resîde-i ‘urza-i zevâl olup, Ser‘asker Paşa'ya bu nusrat-ı ‘azîme sebeb-i füzûnî-yi i‘tibâr ve Fâtih-i Mora ‘unvânına sezâ-vâr olduğu zâhir ü âşikârdır. [M2 73]
