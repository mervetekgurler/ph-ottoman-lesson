Vukû„-i meşveret ve me„mûriyyet-i Ağay-ı Yeniçeriyân
Hân ve sâyir ru’esânın otuz günden berü mukâbele-i düşmende muhârebeleri kabûl-i imtidâd ve düşmenin cem‘iyyeti me‘mûlden müzdâd olup, mukâbeleye kesb-i isti‘dâd içün Serdâr-ı ekrem hazretlerinin Ordu-yi hümâyûn ile Tuna'nın karşu tarafına mürûrunu maslahat-ı vakt îcâb eylediğini hâvî irsâl olunan tahrîrât, ‘akd olunan meclis-i meşveretde kırâ’et olunup, Tuna'nın bu sâl-i ‘ibret-iştimâlde sinîn-i mâzıyeden ziyâde cûş u tuğyânı olup, cisr binâsı bi't-tab‘ memnû‘ ve Ordu-yi hümâyûn'un sâyir cihetle karşu tarafa imrârında mühlike vü hatar emr-i maktû‘ olmağla, sebükbârca Serdâr-ı ekrem hazretlerinin ‘azîmetini erbâb-ı istişâre istisvâb ve müşârun ileyh hazretleri dahi bi'z-zarûre mümâşât ile ketm-i ıztırâb eylediği hâlde, Yeniçeri Ağası bulunan Kapukıran Mehmed Paşa Vidin Vâlîsi iken, Krayova'da bulunan perâkende Moskovlu ve met-bû‘ları olan re‘âyânın istîsâline ta‘yîn etdiği [M2 86] askerden ba‘zan sûret-i galebe müşâhedesini düşmenin za‘fına ve kendinün kuvet-i tâli‘ine haml edüp, neyl-i zafer ile karşuya güzer etmek içün birkaç def‘a Serdâr-ı ‘âlî-câh tarafından ruhsat-hâh olmuşidi. Serdâr-ı ekrem hazretlerinin sûret-i ma‘lûme ile karşu tarafa meyl-i mürûrunu Ağa Paşa meclis-i meşveretde hiss eyledikde, hemân cevâba âgâz ve: “Bizler Devlet-i ‘aliyye'nin râtıbe-hârı ve bu eyyâm içün i‘dâd olunmuş ‘ibâd-ı sadâkat-kârı olup, mâl ü cânımız ugur-i Pâdişâhî'ye fedâ ve cümlemiz nisâr-ı râh-ı gazâ olmak sa‘âdetini ihrâza dest-i ber-endâz-ı dergâh-ı1736 Hâlık-ı bî-enbâz1737 olduğumuz zâhir u rûşenâ olmağla, hemân cenâb-ı devletiniz kutub-vâr merkezinizde ber karâr ve askere zahîre vü mühimmât îsâline ibtidâr buyurun, bu kulları ocağlu ile karşuya ‘ubûr ve üç mahalden sâyir me’mûrlar ile bâ-fazl-ı Hak a‘dâyı makhûr ederiz” kelâmıyla derîçe-bâz-ı niyâz olduk-da, müşârun ileyhin bilâ-taleb karşuya geçmek irâde-i kâtı‘ası hâzır bi'l-meclis olanlara hûş gelüp, hemân fâtiha-hân ve tekmîl-i esbâb ‘azimetine berçîde-dâmân oldular. Bu niyyet ile Açıklar ihzâr ve rebî‘ulevvel evâyilinde1738 ba‘zı müte‘ayyinân-ı devlet mübâşi-riyyetleriyle Yeniçeri Ordusu ve Ağa Paşa karşu tarafa imrâr olunup, Kartal Sahrâsı madrib-i hıyâm-ı asker ve belki hem-reng-i deryâ-yı ahdar oldu. Boğdan Ser‘askeri Vezîr ‘Abdî Paşa asker-i bî-şümâr ile Nehr-i Seret'den güzâr ve istıhlâs-ı Yaş endîşe vü telâşıyla Fokşan üzerinden ‘azîmet edeceğini eşrâr-ı küffâr istihbâr eylediklerine binâ’en, mukabele kasdıyla Yaş'dan vâfir kâfir çıkup, kemîn-gâhda ihtifâ ve berü taraf-da olan kefere dahi Hân ordusuna nazaran ekall-i kalîl olup, anlar dahi karagol tavrında ba‘zan îkad-ı zinâd-ı harb ü vega eyledikleri hâlde, Rusya askeri Merşalı Romançof on altı bin mürettep piyâde ile hareket eylediğini ahz olunan deliller ifâde vü tebyîn ve Hân ordusunda olanları tevhîş ü tevhîn edüp, cümlesi: — El-firâru mimmâ lâ yutâku min süne-m'-mürselîn”1739 kavliyle ‘âmil ve sâyir asker dahi nehr-i sâyil gibi Falcı nâm menzile vâsıl ve meteris hafrıyla müştağil olduklarını ve ‘Abdî Paşa'nın bu cem‘iyyete in-zımâmını o tarafda bulunan ehl-i tedbîr [M2 87] kat‘an Serdâr-ı ekrem'e tahrîr ve mag-latayı tevfîr eylediler. Müşarun ileyh top ve mühimmât ve asâkir-i kesîre ile Yaş is-tihlâsına me‘mûr ve a‘dâya sedd-i râh-ı ‘ubûr iken Hân'ın ilhâhına ‘adem-i tehammül ile Silahdâr Ağası Çerkes Bey'i bu husûsa ordudan ta‘yîn ve Nehr-i Prut'u berü geçüp, Hân ordusuna iltihâkını tavsiye vü telkin eylediler. Müşârun ileyh dahi imtisâl-i emr-i kazâ cereyân ve nehr-i mezkûru ‘ubûr ile Hân ordusuna karîb mahalde ittihâz-ı mekân eylediğine, vesâtat-i cevâsîs ile Merşal vâkıf ve hatar-ı ta‘kibden emîn ve gayr-i hâyif olarak köprüsünü nasb ü inşâ ve berü tarafa geçüp, ‘Abdî Paşa ile mutârada üzere olan küffâra iltika ve çerha şeklinde askerine ruhsat i‘tâ edüp, on gün kadar bu hâl müstemir ve cünd-i îslâm kelle ve dil ahzıyla müstebşir olmuşlar iken, düşmen-i mekkâr Yeniçeri Ocağı'nın berü tarafa geçdiğinden haberdâr olup, iki orduyu bir yere getürmek mahzûrunu def‘ içün mâh-ı mezbûrun yirmi beşinci çeharşenbih gicesi sülüs-i âhîrede1740 yerinden hareket ve karagola ta‘yîn olunan Aydoslu Mehmed Hasekî ve sâyirleri ancak1741 bir iki sâ‘at kadar hâb-ı nûşînu musâberet ile orduya yarım sâ‘at mahalde beytûtet etmiş bulunduklarından, küffâr ayaklarıyla merkumları bîdâr ve ser-rişte vermemek içün sebîllerini tahliye ve kasd-ı bedlerin tahbiye eyleyerek meterislere tekarrub ve fi'l-hâl ateş-i top u tüfeng telehhüb edüp, ser-nihâde-i bâlîn-i gaflet olanlar bu tarrâka-i nâ-geh-zuhûrdan yakazân ve cümlesi serâsime vü hayrân olup, ibtidâ Arnabûd tâyifesi meteris-lerden firâr ve sâyir asker dahi bunlara kafâdâr olup, terk-i mühimmât ü hıyâm ve bilâ-muhârebe ‘avdet ile firâr ‘ani'z-zahf kebîresini iltizâm eylediler. Ağa Paşa birkaç gün Kartal'da ikâmetden sonra Gölbaşı nâm mahalle nüzûl ve ferdâsı Hân ordusuna vüsûl kasdında iken, askerin bir mikdârı münhezimen ordusuna geldiğini müşâhede ile Hân ve ‘Abdî Paşa ordularının perîşanlığını idrâk ve ol dahi ric‘at-ı kahkarî ile Kartal'ın bir tarafına gelüp, bilâ-sebeb müşârun ileyhimâya hem-dest-i iştirâk oldu. Keyfiyyet-i mezkûreye Serdâr-ı ekrem hazretleri muttali‘ [M2 88] olup, vukû‘ bulan ahvâli hükm-i kazâ vü kadere nisbetle Hân ve ‘Abdî Paşa ve Abaza Paşa ve sâyire fermânlar irsâl ve i‘tây-ı tesliyetle cümlesini mutma‘innü'l-bâl eylediğinden başka hıyâm ve sâyir levâzım-larını müceddeden tertîb ve ber-vech-i isti‘câl taraflarına tesrîb ve Kartal ve gayri ma-hallerde1742 perîşân olan asker dahi Ağa Paşa ordusuna ircâ‘ u tergîb ve istimâlet-nâmeler ile tatyîb olundu.
