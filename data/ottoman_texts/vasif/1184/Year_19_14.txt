Hareket-i Serdâr-ı ekrem ve teferruk-i asker
Çünkü düşmen taburuyla muhârebe mütehakkak oldu, Vezîr ‘Abdî Paşa çerhaya ve Abaza Paşa levendât ve mîrî askeriyle sağ kola ve Adanalı Karslı-oğlu Hasan Paşa sol kola ta‘yîn ve her birine onar Şâhî top verilüp, dûş-i gayretleri hıla‘-ı fâhire ile tez-yîn ve sâyir edevât ü mühimmât-ı harbiyye istikmâl ve ferdâsı Gölbaşı yurdundan Serdâr-ı ekrem hazretleri tavâyif-i askeriyle ref‘-i eskal ve Hân Kışlağı'na iki sâ‘at mesâfede vâki‘ düşmen görülecek mahall-i mürtefi‘de [M2 93] nasb-ı hıyâm-ı iclâl eyledikleri hâlde, efrâd ü cumû‘ meteris hafrına şurû‘ eylediler. îlerüde olan süvârî gürûhuyla vüzerây-ı ‘izâm münâsib ordu mahallini cüst-cû ile ahşama karîb bir mahall-i gayr-i münâsibde ta‘yîn-i makam etmiş bulunduklarından, meterisin bir mikdâr mahalli hengâm-ı şâma kalup, Kethudây-ı Sadr-ı ‘âlî îbrâhîm Efendi meş‘aller ile mehmâ emken meterisleri perdâhte-i dest-i ihtitâm ve ba‘zı nemek be-harâm Meş‘aleci şöhretiyle müşârun ileyhi mülakkab ü be-nâm eyledi. Karagol hıdmeti o şeb-i bû'l-‘acebde Abaza Paşa'ya sipâriş olunup, Hazînedârı Feyzullah Ağa'yı ince karagol'a ta‘yîn etmişidi. Rusya Feldmerşal ise üzerine gelen asker-i bî-şumârı gündüzden seyr edüp, ez‘âf-ı muzâ‘afı olduğunu mu‘âyene ve Kaplan Girây Hân dahi verâsında zahîreyi kat‘ ve kavm-i Tatar ile hücûma muterassıd olduğunu Ceneral ve zâbitlerine ibâne edüp, mesfûrları bahr-i hayrete ilka ve fî-mâ ba‘d rûy-i selâmet görmeyeceklerini îmâ edüp, cümlesi bu varta-i hevl-nâkden halâsa çâre-cû ve selâmet-i nefisleri tarîkını irâ‘e içün tarafına tekâpû eylediklerinde, askerimizin kılleti mâ‘lûm olmamak içün hemân bu gice ‘ale'l-gafleh1749 has-mımız üzerine hücûmdan gayri tedbîr olmayup, gice hâliyle top ve tüfeng ve hevâyî fişekler ile bir maslahat görülür ise tahlîs-i nefs maslahatı kabil olur. Etdiğimiz tertîb fâyide vermez ise cümlemiz helâk ve endâhte-i hâk-i magak oluruz” dedikde, mecmû‘u buraya karâr-dâde ve cenge âmâde oldular. Sâ‘at beşde düşmen-i dîn tertîb etdiği vech üzere yerinden hareket eylediğini ilerüde olan ince karagol müşâhede ve gerüde olanları âgâh etmek içün piştov atup, anlar dahi yedlerinde olan tüfeng ve piştovlarını ifrâğ ile orduya haber firistâde eylediler. Bu peyâm-ı bârid vârid olmazdan mukaddem, orduda sadây-ı hây ü hûy ‘ayyûka resîde olup, meterislerden top atmağa mübâşeret olunduğunu düşmen hiss edüp, asker-i îslâm'ın cenge teheyyü‘ünü zihninde tasvîr ve şeb-hûn maslahatını vakt-i sehere te‘hîr eyledi. Gice ile Ordu-yi hümâyûn'dan top atılması1750 zâhir-i hâlde müstekreh görüldüyse [M2 94] dahi a‘dâ o tarrâka-i hûş-rübâyı ehl-i îslâm'ın teyakkuz ü intibâhına haml ile ikdâmdan ihtirâz ve olduğu mahalde bî-dem ve âvâz-ı kemîn-sâz olup, böyle iken gice firârîlerinin mukaddimesi sabah olmadan Kartal'a vusûl buldukları menküldur. Düşmen-i meş’ûmun leylen hücûmu gündüzden ziyâde zarar u ziyâna bâdî ve halk birbirini itlâf ü ifnâya mü‘eddî olacağı zâhir idi. Subh-i kâzib nü-3 muv-dâr olduğu hîn gürûh-i müşrikîn üç koldan yürüyüp, sâk u yemîn ve çerhaya ta‘yîn olunan cünûd-i muvahhidîn mukabele ve her kolda iş‘âl-i nâyire-i mukatele olunup, kalb ü yesârda bulunanlar sufûf-i a‘dâyı perîşân edecekleri zemânda yemînde bulunan süvârî üzerine düşmen-i mekkâr, toplarının ekserîsini havâle ile cümlesini âvâre-i sebât ü istikrâr eyleyüp, başbuğları olan Abaza Paşa ve Hazînedârı ve bin-başılardan birkaç kimse meydân-ı cengde pâyidâr ve anlar dahi düşmen ateşine tehammül edeme-yüp, ihtiyâr-ı girîve vü kenâr eylediler. Sâyir asker bunlara nazar ve ‘illet-i sirâyetle ihtiyâr-ı semt-i mefer eylediklerini müşâhede ile Serdâr-ı ekrem tîgini ‘uryân ve firârîle-ri ircâ‘a sarf-ı tâb ü tüvân etdiyse dahi, men‘-i seylâb ve def'-i berk-i şihâb mümkin olmayup, o hılâlde a‘dâ dahi çadırlara duhûl ve pesmândegân-ı askeri sâyir firârîlere mevsûl eyledi. Dümdâr ta‘yîn olunan Arnavud Mustafa Paşa firârîlerin ba‘zısını kat‘-ı gûş ve hurrem-i ânif ile siyâset etmişiken, bu züll ü hevânı irtikâb ve dâreynde sa‘âdeti müstevcib olan gazâ vü cihâd maslahat-ı hayriyyesinden rücû‘ ve intiyâbları min a‘cebi'l-‘uccâbdır. Perâkende olan gümrâhlar, rezm-gâhdan iki üç sâ‘at infisallerinde, Diyârbekir Eyâleti ki, ekser düzdân-ı Ekrâd'dan ‘ibâret idi. O gün Kartal'dan kalkup savb-ı mu‘askere râhî olmuşlar idi. Kasd-ı ircâ‘ ile kerr ü ferden gafil etbâ‘ ve garet içün ictimâ‘ etmiş ba‘zı behâyim-tıbâ‘ı nehb ü talân ve asker-i mağlûb bi't-tab‘ müttehem olmak haysiyyeti ile müdâfa‘aya cihet-i imkân bulamayup, her biri — ene'n-nezîru’l-‘uryân ”1 kavliyle âh ü figan eyledikleri, kenâr-güzînân-ı zemâneye rûşen u ‘ıyân oldu.
Serdâr-ı ekrem hazretleri sebük-bâr Kartal ordusuna ‘azm ü reftâr [M2 95] etmek dâ‘iyesiyle ricâl-i devlet ve sâyirlerinin ağırlık istıshâb etmemelerini ber-vech-i te‘kîd iş‘âr etmişiken, ümmîd-i galebe ile düşmen Hotin tarafına firâr eyleyeceğini tasavvur ve tûl-i meks iktizâsıyla ba‘zı şey‘in lüzûmunu tefekkür eylediklerinden, ağırlığa dâyir ve sîm ü zer evânîye müte‘allık katî çok şey’ istıshâb ü tenkil ve etbâ‘ makalelerinin ferzâneleri dahi efendilerine yaranmak içün hâtıra hutûr etmemiş eşyayı bilâ-istîzân cimâl ü bigale tahmîl edüp, rûz-i nâ-fîrûz-i hezîmetde o makale turaf-i eşyâ vü tuhaf-i girân-behâ dest-bürd-i a‘dâ oldu. A‘dâ askerinin mâldârları dâd ü sitedde kemâl-i revâcı olan hazîne tezkirelerini hâmil ve lede'l-iktizâ sarf ve zarûretlerin zâyil edüp, evrâk-ı mezkûre hasımları yedine mütevâsıl olsa bir fâyide hâsıl olmadığından gayri, esâfil-i askerîleri sîm ü zerin levn ü hey‘etini bilmeyüp, kıta‘ât-ı nühâsa madrûb beş altısı bir para farz olunan yedi sekiz kıt‘a nühâs pâreye yevmiyye mâlik ve anı dahi ordularında mevcûd mey-kede ve sâyir mel‘anete sarf ü i‘tâya mütehâlik oldukları zâhir olup, bu tavr-ı ‘acîb dikkat olunsa, bir nev‘ mekr u firîb ve arzûy-i mâl ile hasm-ı tüvân-gere ‘illet-i taglîbdir. Fâtih-i hıtta-i ‘Arab Şehriyâr-ı ‘âlî-neseb, ya‘ni Sultân Selîm Hân — es-kenehüllâhü fî buhbûhati'l-cinân”1751 hazretleri Mercidâbık'da Gavrî lakabıyla mülakkab olan Melik-i mülk-i Mısr ile mukabeleden bir gün evvel bir tell-i refî‘a çıkup, asker-i Çerâkise'ye meddi-târ-i nazar eyledikde, ekserîsinin başında zerrîn migfer ve miyânele-rinde murassa‘ tîg ü hancer olduğundan başka, atları sîm ü mutallâ takımlar ile müzeyyen ve hıyâm ü har-gâhları gayet ma‘nûn olduğunu seyr ü temâşâ ve kendü askerinin âlât-ı harbiyyeleri tîmürden ve hayme vü sitârelerinin enderûn u bîrûnu kirpâs-ı hâmdan masnû‘ olduğunu fikr ile hüzn ü melâl ibdâ ve bu keyfiyyeti bitâne-i umûr-i Şâhâne'si olan Kemâl Paşa-zâdeye îmâ eyledikde: “Hasmın zînet-i melbûs u merkûbu askerimizin dâ‘iye-i şevkını efzûn ve mâl tama‘ıyla ıkdâm ü cesâretlerini hadden bîrûn eyleyeceği inşâ’allâhü Te‘âlâ yârınki gün meşhûd-i hümâyûnları olur” dimekle, tab‘-ı Tâcdârî'leri-ne [M2 96] tesliyet ve kalb-i tâbdârlarına kuvvet verüp, ferdâsı maslahat-ı ceng ne netîce verdiği târihlerde mastûrdur.
Sadrıa‘zam Kartal'a gelüp, vüzerâ vü vükelâ ile istişâre ve herkes âsiyâb-ı fikrini idâre edüp, ba‘zıları meteris hafrıyla perîşân olan askeri cem‘ etmek ve karşudan ba‘zı mühimmât ve asker celbi ile müdâfa-i düşmene kıyâm etmek re‘yini takdîm ve bu tedbîrin icrâsı ekalli beş on güne muhtâc olup, düşmen birkaç sâ‘at mahalde iken is-ti‘dâd-ı müdâfa‘a vermeyüp, ma‘âzallah Elmas Paşa Vak‘ası1 gibi bir hatar-ı ‘azîm zuhûr eyleyeceğini tefhîm ve bu cevâb emzice-i askerîye muvâfık olduğundan, cümlesi ser-be-zemîn teslîm oldular. Kulûb-i nâs bi-hikmetillâhi Te‘âlâ pür-bîm ü hirâs ve karşu tarafa can atmak sevdasıyla çâre-cûy-i selâmet ve bu hâl ma‘lûm-i Sadr-ı pür-gayret olup, nâ-çâr hâlini agyârdan istitâr ve Kartal'a karîb sazlık bir mahalden leylen karşuya güzâr eyledi. Rumeli Vâlîsi Vezîr ‘Abdî Paşa ve Abaza Mehmed Paşa ve Ağa Paşa ve Re’îsülküttâb Efendi ve Tezkire-i Evvel otuz bin kadar süvârî ile Îsmâ‘îl cânibine ‘azîmet ve şâh-râhdan1752 ‘udûl ile kasaba-i mezkûreye vusûl ü istirâhat edüp, Sadrıa‘zam dahi Îsakçı'ya geldikde, mevcûd olan Açıklar ve sağîr ü kebîr kayıkları Kartal tarafına irsâl edüp, kudreti olanlar hufyeten sazlık arasına varup, kayık istîcârıyla Îsakçı'ya mık-zâf ü cünbân-ı isti‘câl oldular. Kartal'da terk ü mugadere olunup, hamlinde hıffet ve nakl ü imrârında sühûlet ‘add olunan eşyâyı ba‘zı tama‘kârân-ı nâs karşuya imrâr ile fâyide-mend ü râbih ve bu mikdâra kanâ‘at bir emr-i râcih iken, kasd-ı nemâ ile tekrîr-i ‘avdet ve bir mikdâr şey tedârüküyle rücû‘a niyyet etmişiken, düşmen-i dîn yetişüp, cümlesini me‘sûr ve hîş ve tebârlarından mehcûr eyledi. “Ve kem min harîsin ehlekethü metâmi„uhü”1753.
Sadrıa‘zam mürûrundan sonra bekayây-ı asker Kartal Sahrâsı'nda bî-pâ vü ser geşt ü güzâr edüp, karşuya vusûlün ‘adem-i imkânını tasavvur ve bu hâl ile cümlesi şinâver-i bahr-i jerf-i tehayyür iken, Teşrîfâtî Vahdetî Ebûbekir Bey sûret-i istîmân ile tahlîs-i cân tedbîr-i [M2 97] mu‘avvicini âverde-i zebân eyledikde, ba‘zı ‘ukalâ düşmen hâl-i düşmene âşinâ olmayup, asker-i me‘yûs çok kerre neyl-i zafer ile râyet-i hasmını menkûs eylediği Rusyalu'ya dahi bir emr-i mahsûs olup, bu takdîrde düşmene kâğıd tahrîriyle taleb-i emân kemâl-i zâ‘f ü ‘aczi beyân ve belki bir sâ‘at evvel bu tarafa tahrîk-i pây-ı tuğyân eylemesini iltizâmdır” deyü redd-i cevâb ve ertesi gün Açıklar zuhûr edüp, cümle nâs îsakçı'ya ‘avd ü iyâb eyleyüp, bu kelime-i şer âz kaldı Bekir Beyi âvâre-i ser ey-leyüp, tefevvüh etdiği kavl gayr-i ma‘kül, humk u belâdetine mahmûl kılınup, Teşrîfâtçılık'dan ma‘zûl ve nefy ü tağrîb ile mahzûl oldu.
