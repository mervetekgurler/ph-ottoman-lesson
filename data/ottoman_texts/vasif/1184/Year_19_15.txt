Ba„zı vekâyi„
Kartal şiddetini müşâhade edenlerin ekserîsi terk-i menâsıb ü revâtıb ve ‘azîmete tâlib olup, ez-cümle gediklülerden Feyzî Ağa Âsitâne'ye bilâ-istîzân revân olduğuna binâ‘en, ze‘âmeti Defter Emîni Velî Efendi'ye tevcîh ve fî-mâ ba‘d her kim firâr ve terki hıdmet ihtiyâr eyler ise dirliği âhara verileceği lâzım gelenlere işâ‘a vü tenbîh olundu. Vukü‘ bulan şevârid-i ahvâl min-gayri icmâl ‘arz u mahzar ile hâk-i ‘atebe-i mülûkâne-ye ‘arz u imlâl olunup, şahs-ı vâhide isnâd-ı kusûr ve bir kimseye ‘izz ü tehâvün ü fütûr olunmayarak mühimmât ve sâyir cihât ile Şehriyâr-ı vâlâ-nijâddan isti‘âne vü istimdâd olundu.
Vürûd-i Hân be-Ordu-yi hümâyûn ve beyân-ı vak„a-i İsmâ„îl
Muhârebe vukü‘undan sonra süvârî ve ba‘zı piyâde bir hâl ile Kartal'dan îsakçı'ya mürûr edemeyeceklerini sencîde-i mîzân-ı şu‘ûr eylediklerinden, ekserî îsmâ‘îl tarafına şitâbân ve bi'z-zarûre o tarafları muhâfazaya sarf-ı tâb ü tüvân eyleyecekleri vârid-i ezhân olduğundan, asker ile imdâd gâyilesinden istiğnâ hâsıl olup, sâyir emâkinin tesvi-ye-i şevârid-i ahvâliyle Sadr-ı vâlâ-makam tekayyüd ü ihtimâm eylemişidi. Şehr-i rebî‘ulâhırın on ikinci sebt günü1754 Hân Ordu-yi hümâyûn'a ‘atf ü ‘inân ve Sadrıa‘zam ile mülâkatında îsmâ‘îl cânibinde tehaşşüd eden vüzerâ ve serân-ı askeri cem‘ edüp, esbâb-ı umûrun fıkdânını ve vücûd-i mühimmât ile mukabele-i düşmen dâhil-i hayyiz-i imkân olacağını beyân eyleyüp, kendü dahi ma‘iyyetinde olan asker-i Tatar düşmen-i şikâr ile mu‘âvenet ü muzâharetde kusûr etmeyeceğini cümlesine tefhîm ve hâzır bi'l-meclis olanlar dahi bu tedbîrden gayri [M2 98] çâre kalmadığını teslîm edüp, inkıtâ‘-ı habl-i verîde dek müdâfa‘a-i düşmen-i ‘anîd eyleyeceklerini ifâde vü takrîr ve îsmâ‘il Kasabası ehâlîsi dahi ‘iyâl ü evlâdların husûn-i Sultâniyye'den Kili ve Akkermân'a tesyîr ve kendüleri îsmâ‘îl'de ikamet ile muntazır-ı dâr u gîr olduklarını tezkîr ve bir mîkdâr zahîre ile meh-mâ emken dâyire-i ma‘îşetleri tevsî‘ ve Abaza Paşa be-her hâl ma‘iyyetine ta‘yîn olunmak mesâyilini tefrî‘ eyledi. Bundan başka, kabâyil-i Tatar'dan Yedisan Kabîlesi sâyir kabîlelerden vâfir ve fi'l-asl Moskovlu'dan iftirâk ve berü tarafa ‘âbir olduklarına binâ’en: “El-cemelü yehinnü ilâ ‘atanihi”1755 mefhûmu üzere o tarafa meyl ü rükûnları vârid-i hâtır olmağla, kendüleri ma‘iyyet-i müşârun ileyhde ibkâ ve evlâd ü ‘ıyâlleri mikdârı vâfî Açık ta‘yîni ile Isakçı tarafına imrâr olunmak husûsunu istid‘â eyledi. Hân-ı müşârun ileyhin takrîri ma‘kül ve cümle ‘indinde makbûl olup, istid‘âsı üzere Abaza Paşa ba‘zı süvâriyân ile ma‘iyyetine ta‘yîn ve Yedisan Kabîle-si'nin evlâd ü ıyâlleri berü tarafa geçürülmek içün Açıklar, ihzârı lâzım gelenlere ifade vü telkin olunduğundan, nazarı kat‘ ile fi'l-hâl beş yüz kantar peksemâd Açıklar'a teşhîn ile o tarafa irsâl ve ‘Abdî Paşa dahi piyâdeyi meterislere vaz‘ etdikden sonra Ordu-yi hümâyûn'a neşr-i bâl-i isti‘câl etmek üzere ısdâr-ı misâl-i lâzimü'l-imtisâl ve Hân cenâb-larına dahi Ordu Hazînesi'nden on bir bin guruş harçlık i‘tâ ve geldiği mahalle isrâ olundu. Müşârun ileyh Ismâ‘il'e vârid ve askerîde hılâf-ı te‘ahhüd Isakçı'ya mürûr sev-dâsını müşâhade ile münharid ü gazbân, ordusuna zâhib ü ‘âyid olup, Ismâ‘îl'de olanlar Hân tarafından me‘yûs-i husûl-i merâm olduklarında, Isakçı'ya mürûrlarını hâvî bir kıt‘a ‘arz u mahzar tertîb ve Vezîr ‘Abdî Paşa'yı Ordu-yi hümâyûn'a tesrîb eylediler. Otuz bin kadar askere vefâ edecek Açıklar ma‘dûm ve farz-ı muhâl ile tedârükü mümkin olsa bile, altmış günde ancak berü tarafa ‘ubûr eyleyecekleri meczûm ve düşmen, askerin mürûrunu his ile lâ-mehâle o taraflara hücûm ve haylî zarar eyleyeceği ma‘lûm olduğundan başka, Tatar tâyifesinin Ismâ‘îl Kasabası etrâfında ve sâyir mahallerde evlâd ü ‘ıyâlleri sâkin ve asker-i Pâdişâhî kuvvetiyle mütemekkin iken o tarafları askerden ihlâ ile giriftâr-ı eyâdî-yi a‘dâ [M2 99] etmek fi‘len ve ‘aklen câyiz olmadığını hayr-hâhân-ı devlet inhâ eyleyüp, der-‘akab Abaza Paşa'ya Ser‘askerlik menşûru tahrîr ve o havâlîde bulunan tavâyif-i askerînin istikrârına dâyir lâzım gelen vasâyâ vü tenbîhât me‘mûriyyeti emrine derc ü tastîr olunup, emr-i mezkûr müşârun ileyhin yedine vâsıl olmazdan mukaddem beksemâd tahmîl olunan kayıklara Ismâ‘îl'de olan askerin zor-âver ve kuvvet-mendleri birbirini kırarak râkib ve ekserîsi Tuna'ya gark ile bir mikdârı Tulça tarafına hârib olduğunun ferdâsı, Repnin Ceneral tahmînen beş on bin Rusyalu ile zuhûr edüp, Ismâ‘îl'de bulunan süvâriyân, mukabele sûretinde o tarafa şitâbân ve nefislerini muhâfaza ile Kili ve Akkermân yoluna gürîzân oldular. Süvâriyân-ı Islâm'ın sonra akça kuvvetiyle Akkerman ve Özi taraflarında istîcar-ı merâkib ve bir mikdârı îsakçı'ya ve bakıyyesi vilâyetlerine âyib oldular.
