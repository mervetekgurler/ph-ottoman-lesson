Azl-i Ağa-yı Yeniçeriyân ve ser-Arabaciyân
Bâlâda tahrîr olunduğu üzere, Ağa Paşa'nın orduya ‘avdeti irâde ve tarafına emr-i ‘âlî firistâde olunup, müşârun ileyh ‘avdete [M2 100] âmâde iken düşmen zuhûr ve Kili tarafına ‘azîmet eylediği kar‘-ı sâmi‘a-i Sadrı's-sudûr edüp, ne vakit vürûd edeceği mechûl-i mutlak ve Ocağ-ı ‘âmire umûru müşevveş ü muğlak olduğundan gayri, Ocağ-lu'nun ba‘zısını dahi müşârun ileyh birer sebeble tekdîr ve cümlesini dilgîr eylediği, ‘akd olunan meclis-i meşveretde zebân-zed-i sagır u kebîr olup, ‘azli tasmîm ve şehr-i rebî‘ulâhırın yirminci pazar günü1756 Kul Kethudâsı Mehmed Ağa, Yeniçeri Ağası nasb olunup, ka‘ideleri üzere silsileleri tanzîm olundu. Top ‘Arabacı-başısı olan Mustafa Ağa'nın dahi, Kili tarafına ‘azîmeti menkul ve el-yevm hâli mechûl olduğundan, ol dahi ma‘zûl ve Ocak-ı mezkûr Baş-çavuşu Mehmed Ağa yerine mevsûl oldu.
îsmâ‘îl Kasabası'nı a‘dâ istîlâ etmek takrîbi ile berü tarafda vâki‘ Tulça'ya sû-i kasd hâtırası ehâlîyi tevhîş ve mübtelây-ı endûh u teşvîş edüp, kal‘ayı tahliye ve esbâb-ı firârı tesviye eyledikleri, sâmi‘a res-i Serdâr-ı ekremî olmağla, o makuleleri zecr ü tahzîr ve top u mühimmâtlarında kusûr var ise işâret ü tahrîr, ‘akabinde imdâd ü i‘ânede irtikâb-ı taksîr olunmayacağı siyâkında, Mu‘asker-i hümâyûn'dan fermân-ı ‘âlî tastîr ve Anadolu Muhâsebecisi îbrâhîm Nazîf Efendi mübâşiriyyeti ile tesyîr olunup, mûmâ ileyh Tulça'ya vusûl buldukda, ehâlînin vahşetini teskîn, ve imdâd ü i‘ânede kat‘â kusûr olunmayacağını ifâde vü tebyîn etdikden sonra Ordu-yi hümâyûn'a ‘avdet ve is-tihkâmâta dâyir olan ba‘zı mahallerde tabyalar inşâsıyla, toplar vaz‘ının eşedd-i lü-zûmunu ve kal‘a-yı muhafaza içün bin nefer dalkılıç tahrîriyle bir mikdâr topçu gönderilmesini takrîr etmekle, gerek mahall-i mezkûr ve gerek mesâmeti olan Sünne Boğa-zı'nın muhâfaza vü istihkâmına dâyir ahvâlin tesviyesi me‘mûrlara havâle ve bu esbâb ile kulûb-i ehâlîde olan kalak ü ıztırâb izâle olundu.
