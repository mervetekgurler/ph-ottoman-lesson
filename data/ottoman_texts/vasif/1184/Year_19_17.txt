İnhizâm-ı küffâr-ı li’âm ve nusrat-i ehl-i İslâm der-Kırım
Moskovuinun berü taraflarda nâyil oldukları fevâyid-i harbiyye hırs u tama‘ların efzûn ve Kınm-Adası'na dahi sevk-i asker ile Tatar halkını ser-gerdân ü zebûn ve tıbâ‘-ı câsiyelerine melâyim-i havâdis [M2 101] ve urcûfe ilkasıyla magrem ü meftûn etmek içün Kalmuk, ve Ten Kazağı tâyifesinden vâfir kâfir ihzâr ve Rus askeri olarak bir mikdâr kefereyi dahi bu cem‘iyyete ilhâk ile her fırkaya birer ceneral nasb edüp, munta-zır-ı hulûl-i behâr olduklarını, Kırım Ser‘askeri Vezîr îbrâhîm Paşa istihbâr etmişidi. Ülke-i mezbûrenin ba‘zı mahalli bahr ile muhât ve düşmenin Or Kal‘ası tarafından gayri ma‘beri olmayup, ibtidây-ı emirde kal‘a-i mezkûreye ta‘arruz edeceklerini Kırım Ser‘askeri Vezîr Silahdâr îbrâhîm Paşa karâyin-i hâliye ile istinbât eylediğine binâ‘en, ma‘iyyetinde mevcûd olan cünûd-i zafer-mev‘ûd ile Or Kal‘ası tarafına sevk-i semend-i iclâl ve Çinişke ve Çongar boğazlarına dahi Nureddîn Sultân'ı kavm-i Tatar ile ta‘yîn ü irsâl etmişidi. Hazele-i müşrikîn Or Kal‘asına bir buçuk sâ‘at mesâfede hayme-nişîn ve teterrüs kasdıyla hark-ı zemîn ve top u humbara ve sâyir hısânât ile cevânib-i er-ba‘alarını tarsîn eyledikleri haberi hılâl-i râhda Ser‘asker Paşa sem‘ine vâsıl ve hareket-i müsarra‘a ile gelüp, Or Kal‘asına dâhil oldu. Ferdâsı askere icâzet ve i‘mâl-i tîr ü sinâna ruhsat vermekle, bir tarafdan Anadolu Eyâleti ve Yeniçeri dilâverleri ve bir tarafdan Kalgay Sultân çerha şeklinde a‘dây-ı dalâlet-peymâyı ceng ü sitîze da‘vet ve düşmen dahi katanasını ihrâc ile izhâr-ı celâdet edüp, hîn-i mukabelede kavâri‘-i rimâh u süyûf iblâğ-ı peyâm-ı hutûf ve ser-bâzân-ı İslâm şakk-ı sufûf ve gubâr-ı sümm-i semendleriyle icrây-ı hükm-i küsûf eyleyüp, bu hâl ile vakt-ı şâm hulûl ve herkes mahall-i menî‘ine1757 duhûl edüp, işbu rûz-i nusrat-bürûzda vâfir küffâr müsellim-i eyâdî-yi hazene-i nâr ve cünûd-i İslâmiyye'den ancak yirmi kadar merd-i celâdet-şi‘ârın ba‘zısı şiken-i zahm ile âzurde-dil ve ba‘zısı rütbe-i şehâdete nâyil olarak kasr-ı dil-nişîn-i Firdevsî-mev‘il eyledi. Muhârebe-i mezkûrede müşâhede olunan galebe, pür-dilân-ı İslâm'a bâ‘is-i şevk-i tâm ve tabûr-i a‘dâ üzerine hücûm ü iktihâma sebeb-i cür‘et ü ikdâm olup, mükemmel top ve piyâde ile harekete âmâde olduklarını düşmen ihsâs ü müşâhede eyledikde, hemân o gice meterislerini terk ve taburlarını [M2 102] fesh edüp, diyâr-ı nekbet-medârları tarafına firâr eylediler. Kasd-ı ta‘kîb ile tesrîb olunan kavm-i Tatar, karargâh-ı düşmende ba‘zı kalîb-i cüses-i katlâ ile imlâ olunduğunu ihbâr edüp, bu rivâyete göre, rûz-i mesâfda katî çok kâfir müdemmir-i seyf-i bâtir olduğu zâhirdir. Tabûr-i makhûr-i ‘aduvv-i istihkâmât sû-be-sû ile burc u bârû-yi muhît bir kal‘a-i tûy-der-tûy iken, eyyâm-ı vega ile taburlarına vehn ü za‘f-ı küllî tareyân etmeden firâra âgazları, eser-i mu‘cize-i bâkıyye-i hazret-i Nebevî olduğunda iştibâh yokdur.
