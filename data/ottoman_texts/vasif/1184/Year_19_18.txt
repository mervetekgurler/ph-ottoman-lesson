Garîbe
Enverî Efendi merhûm inşây-ı cisrin el-hâletü hâzîhi şahs-ı vâhide inhisârını beyân edüp, cisr binâsına dâyir şahs-ı mezkûrun bu def‘a Serdâr-ı ekrem hazretlerine ‘arz etdiği takrîr her ne kadar Baş-muhâsebe defâtirine kayd ü tastîr olunmuş ise dahi, nef ü fâ’ide1758 zannıyla takrîr-i mezkûru bi-‘ibâretihi târîhine kayd eylemiş, fenn-i cedîd-i muhârebe intişâr bulduğu günden berü her vaz‘ın semt-i sühûleti iftikad olunup, cumû‘-i kesîre ile idâre olunan efâ‘îl ü mevâd giderek pezîrefte-i çîre-desti efrâd ü evzâ‘-ı harbiyye-i kadîmenin bi-esbâbihâ etvârı lağv olup, el-yevm ceng başka hey‘ete ve esbâbı âhar sûrete girüp, şöyle ki ‘an-asl Tuna üzerine yirmi günde cisr binâsı ancak mümkin iken, el-yevm huzûr-i eczâ ile iki günde kabil-i binâ olduğu tecribe olunmuş-dur. Fenn-i cedîd-i muhârebeye Sultân-ı selâtîn-i cihân-ı sâhib-kırân devr-i zemân hazretlerinin cell-i himmet-i Şâhâneleri mebzûl ve te‘yîd-i dîn-i mübîn zımnında, bu fenn-i lâzimü'l-i‘tinâya i‘tibârları derece-i kemâle mevsûl olduğundan, evzâ‘-ı cisre ve sâyir esâlîb-i ceng ve a‘dây-ı kahra âşinâ Devlet-i ebed-müddet'lerinde vâfir âdem peydâ olup, lede'l-iktizâ o makûle efâ‘îl-i müteceddidenin icrâsına eshel vech ile ikdâm eyleyecekleri emr-i müteyâkkan ve vâreste-i şekk ü zandır. Hükmi lağv ve Baş-muhâsebe'de kaydı olan takrîri târîhe sebt-i teksîr-i sevâd ve bîhûde tahrîk-i kalem ve sarf-ı midâd kabîlinden olduğu zihn-i nakkâd ashabına rûşendir.
