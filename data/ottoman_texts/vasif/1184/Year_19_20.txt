İstîlây-ı küffâr be-Kal„a-i Kili
îskenderiyyeli Mehmed Paşa-zâde Mîr-i mîrân Mustafa Paşa ve Humbaracı ve Lağımcı-başı ve Rumeli'nin sağ ve sol alaybeyleri iki bin kadar âdem ile îsmâ‘îl vak‘asında Kili'ye doğru ‘azîmet ve ehâlînin ekserîsi Eski Kili ve Akkermân taraflarına hicret etmiş bulunmalarıyla, Mîr-i mîrân-ı mûmâ ileyh mezbûrlar ile bizzât hıfz-ı kal‘aya mübâderet ve nüfûzuna ‘illet ve bâzû-yı iktidârına bâ‘is-i kuvvet olmak içün, Vezâret'le be-kâm olmasını ifâde vü ifhâm etmişidi. Merkûmların kal‘aya duhûl ve emri muhâfazaya kıyâmları Sadrıa‘zam hazretlerine mûcib-i inşirâh-ı sadr olup, ehâlîden perâkende ve perîşân olanları cem‘ ve lede'l-iktizâ keyd-i a‘dâyı def‘ etmek bâbında tarafına hitâben mü‘ekked emr-i ‘âlî ısdâr ve şimdilik Rumeli Pâyesi'yle kâm-kâr kılı-nup, bundan sonra ber vefk-i me‘mûl hıfz-ı kal‘a ve cem‘-i müteşerridîn ve sâyir müte-retteb-i ‘uhdesi olan umûrda ibrâz-ı eser-i ma‘kûl eylediği hâlde, rütbe-i Vezâret'le merâmına mevsûl kılınacağı beyânıyla, yedi bin beş yüz guruş Ordu-yi hümâyûn hazînesinden ifrâz ve tarafına irsâl ile dest-nüvâzende-i i‘zâz kılınmışidi. Kili etrâfında deverân ve istirâk-ı sem‘ ile o etrâfın ahvâlini beyân etmek içün dört kıt‘a fırkate ve bir kıt‘a bergende irsâline dahi sebk-i fermân edüp, oldukça o havâlî mahfûz [M2 104] ve keyd-i a‘dâdan selâmeti melhûz iken, asker-i mezkûr birkaç def‘a muhârebelerden rû-gerdân ve gözü korkmuş bir tâyife-i cebân olduklarından, dâ‘imâ girîve-gerd-i semt-i şikak ve revâc-dâde-i bâzâr-ı nifâk olduklarından fazla, ednâ behâne ile ihdâs-ı uglûta ve güft ü gû ve dâyimâ terk ü neng ü ‘âr ile firârı ‘âdet ü hû[y] edüp, o makule fesâd-endîşleri i‘mâle kadir rızây-ı Hakk'ı ve kadr-i ni‘met-i Pâdişâhî'yi bilür o tarafda bir merd-i behâdır bulunmayup, ‘âkıbet vifâkları şikaka muhavvel ve safvetleri küdûrete mübeddel olarak, Mustafa Paşa başında olan Arnabudlar'ı alup, ba‘zı şey‘ yağma ederek Akkerman'a doğru ‘inân-ı mel‘aneti irhâ eylediği haberi, Ordu-yi hümâyûn'a mün‘akis oldukda, bakıyye-i askeri i‘mâl ve düşmen zuhûrunda müdâfa‘a ile iştigal etmek irâdesiyle, Mu'asker-i hümâyûn'da mevcûd Konakçı ‘Abdî Paşa Kili'ye ta‘yîn ve on beş kîse ihsânıyla maslahat-ı ‘azîmeti tehvîn olundu. Paşa-yı mûmâ ileyh Kili'ye vusûl bulmazdan mukaddem, İsmâ‘îl'i istîlâ eden Ceneral Repnin bir mikdâr kefere ta‘yîn edüp, on gün muhâsaradan sonra hayât-ı se-rûzeye mağrûr ba‘zı ehl-i şürûr müftî ile ittihâd ve o ma‘kıl-ı metîni şiddet-i muhâsara görmeksizin mâh-ı mezbûrun on birinci günü1760 istîmân ile teslîm-i hasm-ı bed-nihâd eylediler. Zikr olunan kal‘a metîn ü müstahkem ve derûnunda bulunan askerin muhâfazaya kifâyetleri müsellem olup, yirmi gün kadar muhâsaraya tehammül ve Hak Sübhânehü ve Te‘âlâ'ya tevekkül etseler idi, kurbiyyet-i mevsim-i şitâ ile sukût-i berf ü bârân düşmeni rû-gerdân etmek vârid-i hâtır-ı hûş-mendân olup, ancak Dizdâr nâmıyla olan Adanalı Furûgı ve Müftî ve sâyir mel‘anet-kârlar yirmi gün sabr edemeyüp, kal‘a-i Pâdişâhî'yi bilâ-ıztırâb düşmene teslîm ile müs-tahikk-ı nefrîn-i şeyh ü şâbb oldular.
