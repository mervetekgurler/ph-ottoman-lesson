Zikr-i güzâriş-i kîl ü kal der-meclis-i meşveret
Tavâyif-i askerî her ne cânibe me‘mûr oldular ise izhâr-ı ‘özr-i müşevveş ve her kangi maslahata ta‘yîn olundular ise gerden-pîç ü dâmen-keş olup, bu maraz-ı ‘asîrü'd-devâ ne veçhile pezîrây-ı ‘ilâc olacağı erbâb-ı istişâreden su’âl olundukda; “Ba‘zısı firâr edenler te‘dîb ve nân-pâreleri erbâb-ı istihkaka tevcîh ile [M2 105] terhîb ü tenkîb olunmasını sevk u tergıb ve ba‘zısı Devlet-i ‘aliyye'nin seyf-i katı‘ ve hısn-ı mâni‘i olan ocağlara ‘adem-i rağbet ile taht-ı zâbıtaya duhûlleri mümteni‘ olan levend ü Türkmân ve sâyir feşârîlere mahabbet olunup, i‘tây-ı nukud ve tergıbât-ı nâ-mahdûd ile sefere getürdilüp, düşmen ile muhârebeye mübâşeret hengâmında cümleden evvel şedd-i ze-ber-teng-i hezîmet ve nüfûs-i sârika ve tıbâ‘-ı mâyile olmak hasebiyle, sâyir askere mâdde-i firâr sirâyet eylediği zâhir olup, bundan böyle o makule mutlaku'l-‘inân askere i‘tibâr olunmayup, mîrî nâmıyla mezbûrlara i‘tâ olunan mâl neferâta tevzî‘ olunduğu hâlde, fevâyid-i harbiyye müşâhede olunacağı vâreste-i kayd-ı işkâldir” dediler. Ve ba‘zıları dahi: —Bu tertîb olunan mukaddddimât vüs‘at-i vakte mevkuf keyfiyyâtdan olup, tîz elden Akkerman ve Özi kal‘alarının esbâb-ı müdâfa‘asına ikdâm lâzım ve bâ-husûs Tuna'nın berü tarafına a‘dânın mürûru ihtimâlât-ı ‘akliyyeden olup, bu sûretde hıfz-ı sevâhil bir emr-i mühim görünür” dediler. Bu mübâhase ‘akabinde Sünne Boğa-zı'nın hatar-ı ‘azîmi beyân olunarak, muhâresesi husûsu dermeyân kılınup, keşf ü mu‘âyene ve şeranpo ile istihkâmı münâsip görülüp, meclisde bu hıdmet kime sevk olunduysa, şahs-ı vâhid izhâr-ı şevk etmeyüp, herkes nigeh-güzâr-ı taht ü fevk olarak hâric-i hîta-i tavk olduğunu îrâd ile bu emr-i ehemme sebeb-i ‘avk oldular. Gayet-i mâ fi'l-bâb gediklülerden Eyyûbî Ahmed Ağa'nın bu hıdmet gerdenine ta‘lîk ve yarım kîse harçlık ile habl-i ‘azîmeti tevsîk olunup, merkum mahall-i mezkûre vardığının ikinci günü orduya ‘avdet ve Sünne'nin etrâfı kum olup, şeranponun ‘adem-i imkânını rivâyet eyledikde, Kili muhâfazasına bundan akdem ta‘yîn olunup, el-yevm Tulça'da mekîn olan ‘Abdî Paşa, meştâ askeri vürûd edinceye dek, zikr olunan boğazda vâki‘ palangada ikamet eylemesi istihsân ve bu mazmûnda tarafına ısdâr-ı fermân olunup, mûmâ ileyh mustashab olan yetmiş kadar âdem ile palangaya vardığı haberi Ordu-yi hümâyûn'a resîde olmağla, [M2 106] sebâtına âlet ve hiç olmadıysa mukaddemâ Kili muhâfazasına me‘mûriyyetinde mîrîden verilen on beş kîseyi hazm içün mahall-i merkumda bir müddet ikamet eder me‘mûlüyle tarafına vâfir peksemâd ve zehâyir-i sâyire bir kayığa teş-hîn ve bir münâsib âdem ta‘yîn olunup, mahalline vardıkda, Paşa-yı mûmâ ileyh ikametden hâyif ve gerüye munsarıf olup, palangaya nazar ve huluvv-i beşer ile kilidini ber-der bulup, zehâyiri i‘âde ve keyfiyyeti ifâde eyledi. Kili'yi muhâfaza eder ümmîdiy-le mukaddemâ Arnabud Mustafa Paşa'ya gönderilen on beş kîse istirdâd ve kabz ü ref‘-i tûga bedel sitem-âmiz kelâm ile kadri hafz olunduğundan gayri, Ordu-yi hümâyûn kur-bunda tecnîb ve Bükreş Muhâfızı Mehmed Paşa ma‘iyyetine tesrîb olundu. Konakcı ‘Abdî Paşa pîr ü nâ-tüvân ve hücûm-i fakr u fâka ile perîşân olduğuna binâ‘en mazhar-ı lutf u ihsân ve ‘adem-i redd-i meblağ ile cezlân oldu.
