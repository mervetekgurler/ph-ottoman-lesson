Ba„zı vekâyi„
Asker-i İslâm Kartal'dan İsakçı'ya pâ-nihâde-i sükûn u ârâm olduklarında, Serdârı ekrem hazretleri rûz-i ma‘rekede mecrûh olanları Rûznâmçe-i Evvel Ahmed Resmî Efendi ma‘rifetiyle ta‘dâd edüp, nazm:
Bedâ bi-devâ‘in müsri‘in fî şifâ‘ihi
Derâhime bîzin li'l-cürûhi merâhimü1762,
mefhûmu üzere cümlesine on bir bin guruş bahşîş i‘tâ ve harâret-i cerîhaların şerbet-i dînâr ile ıtfâ eyledi. Bi-kazâ‘illâhi Te‘âlâ İsmâ‘îl ve Kili'ye a‘dâ müstevlî oldukdan sonra, İsakçı'da mevcûd askerin akdâm-ı sebâtları mütezelzil ve kuvve-i vâhimeleri müte-halhil olarak fevc fevc firâra yüz tutup, her ne kadar güzer-gâhları sedd ve me‘âbir ü mesâlikleri bend olunduysa dahi, girîve1763 vü şi‘âfdan yol bulup, memleketlerine insırâf ve bu sebeble muhâfaza-i Livâ-yı sa‘âdet-iltivâda vâfî asker kalmadığından başka, sevâhil-i Tuna'nın muhâfazası dahi vücûd-i asker ile iktinâf olunacağı zâhir olup, şitâ askeri vürûd edinceye dek, Edirne ve havâlîsi kazâlarından mikdâr-ı vâfî asker ihrâc ve İsakçı'ya îsâl olunmak ve Ordu-yi hümâyûn hazînesinde umûr-i mühimmeye sarf içün vücûd-i nukûd mefkûd [M2 108] olmağla, bir mikdâr akça gönderilmek ve sevk-i asker bir vezîr-i dilîrin ikdâmına mevkûf olup, bu mâdde dahi Rikâb-ı müstetâb tarafından tedbîr olunmak tazarru‘âtıyla, bir kıt‘a takrir, merfû‘-i Der-i Şevket-masîr kılınmışidi. Takrîr-i mezkûr manzûr-i Şehriyâr-ı kâmilü'ş-şu‘ûr oldukda, verây-ı perde-i takdîrden rû-nümâ olan suver-i hayr u şerr meşiyyet-i Fa‘âl-i Mutlak ile cilveger olduğunu fehm ile himmet kûh-efgen-i Şâhâneleri'ne fütûr getürmeyüp, Rumeli'nin sol ve orta kollarında vâki‘ kazaların darb ü harbe muktedirleri bir ân akdem İsakçı'ya varup, emr-i muhâfazaya ihtimâm etmeleri zımnında lâzım gelenlere ısdâr-ı ahkâm ve bâlâları hutût-i şerife ile tezyîn ve mukddem kapucu-başılar ta‘yîn olunduğundan gayri, umûr-i sefere harc olunmak içün bin kîse akça dahi irsâl ve ordu hazînesine teslîm ü îsâl olunup, muhâfaza-i enhâ ve muhârese-i ercâ husûslarına kemâl-i tekayyüd ü i‘tinâ olunmak emrini hâvî bir kıt‘a hatt-ı hümâyûn dahi sâbıkâ Kethudây-ı Sadrıa‘zamî Ahmed ‘İzzet Efendi vesâtatıyla şeref-rîz-i vürûd ve otak-ı Sadrıa‘zamî'de Mektûbî el-Hâc ‘Abdurrez-zâk Efendi'ye kırâ‘et etdirilüp, mahzâ lutf-i hazret-i Tâcdârî'den levha-tırâz-ı vuzûh olan iltifât ü istimâlet cümleye sebeb-i tuma‘nînet ve sürûr-i nâ-mahdûd oldu. Ordu-yi hümâyûn ricâli râkib oldukları hayvânâtı Kartal'dan berü tarafa imrâr imkânını bulamadıkları, mekşûf-i zamîr-i Şehriyârî olup, [mısra]„:
“Huyûlün tudâhî'l-berka ‘adven ve rekzaten”1
mazmûnuna sezâ-vâr otuz re‘s esb-i berk-reftâr ve on re‘s rehvâr Efendi-yi mûmâ ileyh ile tesyâr buyurup, herkesin haddine göre taksîm ve cümlesi memnûn-i lutf-i sâhib-i tâc ü dîhîm kılındı. Efendi-yi mûmâ ileyh birkaç gün Ordu-yi hümâyûn'da ikâmet ve taraf-ı Serdâr-ı ekremî'den mazhar-ı birr ü mekremet kılındığından başka, ma‘iyyetinde olan Hâs-ahûr takımı dahi kesb-i mâye-i menfa‘at eyleyerek, cümlesi Âsitâne-i sa‘âdet'e ‘azîmet eyledi.
