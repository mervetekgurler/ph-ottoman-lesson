İhsân-ı Vezâret be-Dağıstânî „Ali Ağa
Bâlâda ifâde olunduğu vech üzere, otuz bin kadar asker bî-pâ vü ser Akkerman ve Özi taraflarında vâleh ü hayrân pûyân olup, o makaleleri cem‘ ve a‘dâ tasarrufuna dâhil olmayan [M2 109] memâliki muhâfaza ile hasbe'l-makdûr zarar-ı düşmeni def‘ etmek makâsıdıyla, Bucak taraflarında bulunanlardan bir şahs-ı müte‘ayyine Vezâret verilüp, askere Başbuğ nasb olunması erkân-ı saltanat ve ehl-i meşveret sevk u îrâd etmişler idi. Dergâh-ı ‘âlî Kapucu-başılarından İsakçı Anbar Emîni Dağıstânî ‘Ali Ağa, vâki‘ olan ma‘rekelerde izhâr-ı celâdet ve bâ-husûs İsmâ‘îl vak‘asında vüzerâ vü ru‘esâ kenâre-gîr-i selâmet olduklarında, mûmâ ileyh o havâlîde ikâmet ve müdâfa‘a-i a‘dâya mübâderet eylediği menkal ve hakkında her tarafdan hüsn-i şehâdet, sem‘-i Serdâr-ı ekremî'ye mevsûl kılınup, bâlâda beyân olunan garaz u hikmete binâ‘en, rütbe-i vâlâ-yı Vezâret'le kadri i‘lâ ve menşûr-i Vezâret etbâ‘-ı Sadrıa‘zamî'den biriyle karşu tarafa isrâ olunmu-şidi. Düşmen tarafından insidâd-ı me‘âbir zâhir olduğundan, resânende-i menşûr-i Vezâret gerüye ‘avdet ve ifâde-i keyfiyyet eyleyüp, bu sûretde kasd-ı mezkûr bi't-tab‘ mülgâ ve mevkaf-i meşiyyet ve hükm-i cenâb-ı Hudâ olmuşidi. Ağa-yı mûmâ ileyh ise, hakkında muzmer olan ‘inâyetden bî-haber ve o havâlîde olan asker-i güm-kerde râha rehber olarak Özi'ye vürûd ve a‘dâ ile câ-be-câ muhârebe ederek, asker-i mezkûr nâ-çâr atlarını bırakup, Özi'ye ve Akkerman taraflarında mevcûd olan sefâyine rükûb ve birer tarafa vüsûb eyleyüp, o aralıkda Ağa Paşa dahi kenâr-ı selâmete vâsıl ve Ordu-yi hümâyûn'a dâhil olup, Ağa-yı mûmâ ileyh bir zemân dahi o havâlîde geşt ü güzâr ve âhıru'l-emr bir sefineye süvâr ve Varna Iskelesi'ne resîde ve andan sonra Ordu-yi hümâyûn'da ‘inân-keşîde oldu. Düşmen Kartal Sahrâsı'nda hayme-nişîn ve berü tarafa sû-i kasd niyyeti ile der-kemîn olduğundan başka, Ordu-yi hümâyûn halkı meştâ tarafına ‘akd-ı niyyet ve Isakçı'yı muhâfaza ve bâ-husûs anbarları muhârese içün Serdâr-ı ekrem bir vezîr ta‘yinine ‘azîmet edüp, rütbe-i Vezâret ‘an-asl mûmâ ileyhe musam-mem olduğundan, işbu cumâdelûlâ evâhırında1764 rütbe-i vâlâ-yı Vezâret'le kadri terfî‘ ve Isakçı Ser‘askerliği'yle ‘unvân-ı menşûr-i Vezâret'i tevkı‘ olundu.
