Duhûl-i küffâr be-kal„a-i Bender ve Akkerman ve âmeden-i Sefîr-i Moskov
Kartal vak‘asından mukadd^m^Rusyalu Bender üzerine dahi bir tabur tertîb ü irsâl ve uzakdan muhâsaraya iştigâl etmişler idi. Perîşanlık vukû‘undan sonra düşmen Ben-der Kal‘ası'na tekarrub ve her tarafdan [M2 112] hasr u tazyîk ile ateş-i ceng telehhüb edüp, mahsûrân-ı îslâm müdâfa‘ya kıyâm ve leyl ü nehâr nâr-ı küffâra ıstıbâr ile kal‘anın medâhil ü mehâricini muhâfazaya ihtimâm eyledikleri hâlde, bi-emrillâhi Te‘âlâ îslâm'a tâ‘ûn müstevlî olup, mevtây-ı Müslîmîn'i defne vakit bulamadıklarından, hânelerinde pinhân ve yine bu hâl ile emr-i müdâfa‘ada bezl-i cân edüp, o esnâda Ser‘askerleri Vezîr Mehmed Paşa dahi mat‘ûn ve şehâdet-i hakîkiyye ile memnûn olup, bi'l-ittifâk ‘Abdülcelîl-zâde Vezîr Mehmed Emîn Paşa'yı tavâyif-i askerî Ser‘askerliğ'e takdîm ve zimâm-ı mehâmm-ı nâsı yedine teslîm eylediler. Düşmen-i nâ-bekâr birkaç def‘a teshîr-i kal‘a kasdıyla hücûma ibtidâr eyleyüp, her hamlede hâyib ü hâsir ve zor-i bâzû-yi mücâhidîn ile esve-i hâl ile münkesir olduysa dahi, imdâdları ‘ale't-tevâlî vürûd ile hasr-ı kal‘adan gayr-i fâriğ ve müddet-i muhâsara dahi üç mâha bâliğ olup, turuk-i imdâd mesdûd ve esbâb-ı necât mefkûd olduğundan gayri, kal‘ada mevcûd guzâtın bir mikdârı tâ‘ûndan nâ-bedîd ve bir mikdârı vukû‘ bulan yürüyüşlerde şehîd olup, nâ-gâh bir gice a‘dâ, askerini iki kısma taksîm ve sâ‘at dörtde yürüyüşü tasmîm edüp, bir fırkası ehl-i îslâm'ı işgâl ve diğer fırkasını mustahfızdan hâlî îstanbul kapusuna irsâl ve ner-dübânlar nasbı ile kal‘aya vülûc ve her ne kadar müdâfa‘ya ihtimâm olunduysa, mücâhidîn-i îslâm'ın kazâ vü kader sa‘yini pûç edüp, hâh ü nâ-hâh istîmân ile tahlîs-i cân eylediler. Kal‘ada mevcûd ricâl ü nisvânı Nehr-i Turla'dan imrâr ve ‘arabalara tah-mîl ile Leh tarafına tesyâr eyledi. Bender yürüyüşlerinde Rusyalu'nun katî çok askeri zâyi‘ ve ser-kerdeleri baş-vekîlin birâderi Panin bu sebeble împeratoriçe tarafından mu‘âkab olup: —O mikdâr askeri kırdırmadan ise, kal‘ayı terk evlâ idi” dediği miyânele-rinde şâyi‘dir. Akkerman tarafında olan a‘dâ hasr-ı kal‘aya mübâşeret eylediklerinde, derûnunda bulunan gayretsizler: —Bender eğer kabza-i tasarrufa geçer ise Akkerman hâzır ve müheyyâdır” deyerek mukâvele ve müddet-i mezkûrede birbiriyle hüsn-i mu‘âmele [M2 113] ederler idi. Bender keyfiyyeti vuku‘unda kal‘ayı bilâ-nizâ‘ teslîm ve seng-i melâmetle vücûd-i bed-bûdların tercîm eylediler. Yedisan Kabîlesi nüfûs u emvâlleriyle sâlim ve yerlerinde kâyim olmak üzere Rusyalu ile mu‘âhede ve birbirine sened i‘tâsıyla kavî mevâ‘ideleri sebkat etmişidi. Bender'i istîlalarında ehâlî-yi Ben-der'in ekserîsi bizim ile hısm u akribâ olup: —‘Alaka-i iltihâm ile bize mesned olanlar, mu‘âhedeye dâhildir” deyü ısrâr u ibrâm ve hâh u nâ-hâh bin yedi yüz kadar ehl-i İslâm'ı kayd-ı esrden tahlîs ile Aksu'dan imrâr ve Özi'ye çıkarup, andan Kırım'a tesyâr etdikleri ba‘zı sikâtdan mesmû‘ olmuşdur. Haber-i Bender bir müddetden berü munkatı‘ ve imdâd irsâli bi'l-külliyye mümteni‘ olduğundan, Serdâr-ı ekrem leyl ü nehâr mübte-lây-ı endûh u gam ve nâ-gâh Kartal tarafında olan a‘dâ ordusunda taraf taraf top şenliği vâsıl-ı sem‘-i nâs ve istihbâr mümkin olmadığından, hâlet-i mezkûre bâ‘is-i ihtilâl-i havâs olup, Sadrıa‘zam Bender'den havfını izhâr ve bu hâtırayı ba‘zı hem-râzlarına iş‘âr eyledi. Cumâdelûlânın yirmi ikisinde1773 Bender Defterdârı Tayyib Efendi ma‘iyyetiyle Bender'e ‘azîmet eden Baş-muhâsebe kâtiplerinden Pîrî Efendi'ye Moskovlu Yuvan Petro nâmıyla lisân-âşinâ bir Bin-başı koşup, İsmâ‘il'e ba‘de'-vusûl Ordu-yi hümâyûn'a gelmek istid‘âsında oldukları haberi tevârüd edüp, mesfûrun Ordu-yi hümâyûn'a gelmesi sebeb-i kıl ü kâl ve bâ‘is-i ihtilâl olur ma‘nâlarıyla, Tulça'da keyfiyyete vukûf u ıttılâ‘ içün Anadolu Muhâsebecisi Nazîf İbrâhîm Efendi o tarafa isrâ‘ olunmuşidi. Efendi-yi mûmâ ileyh kasaba-i mezkûrede Pîrî Efendi ile mülâkât ve sebeb-i vürûdunu su‘âl ve ol dahi Bender'in giriftâr-ı dest düşmen-i bed-sigâl olduğu keyfiyyetini icmâl ve Emîn Paşa harclık istid‘âsı ile kendüyü bu tarafa gönderdiğini beyân ve ifâde-i hâl eyledi. Bundan sonra Bin-başı istıntâk ve Merşal tarafından kâğıd ile gelüp, mefhûmu beyne'd-devleteyn tecdîd-i ‘ahd ü mîsâk olduğunu Efendi-yi mûmâ ileyh karâyin-i hâliyye ile istirâk edüp, orduya lüzûm-i ihzârı mûmâ ileyh tarafından tahrîr ve tıbk-ı işâreti üzere [M2 114] ma‘an getürülmesi husûsu taraf-ı Sadru's-sudûrdan tastîr olunup, mâh-ı mezkûrun yirmi beşinci günü1774 Ordu-yi hümâyûn'a vâsıl ve Re‘îs Efendi dâ‘iresinde ih-zâr olunan haymeye nâzil oldu. Merşalın mektûbu tercüme olunup, me‘âli şurût-i musâlaha in‘ıkâdına ruhsat-ı kâmilesi olmakdan ibâret olup, keyfiyyet Rikâb-ı kâm-yâbdan istîzâna dek mesfûrun Ordu-yi hümâyûn'da ikâmeti çendân münâsib görülme-yüp, bundan sonra cevâb-ı mektûb Merşal dostumuza tahrîr olunur” deyü mesfûra i‘âde ve keyfiyyet Âsitâne tarafından tahrîr u ifâde olunmuşidi. Nemçe ve Prusya taraflarından mâdde-i tevassut bundan akdem istid‘â ve Devlet-i ‘aliyye tarafından dahi rûy-i mümâşât ibdâ olunmağla, tevassutları kabûl olunmadığı, renciş-i hâtırlarına mü‘eddî olacağı beyânıyla, Rikâb tarafından zuhûr eden müsveddeye nazaran Merşal'e cevab-nâme tahrîr u isrâ olundu. Ceng vaktinde tavr-ı sulh ve vakt-i sulhda tavr-ı ceng irâ‘esi fi‘l-i kudemâ ve cengin netîcesi mâlûm olmayup, galebe el vermişiken fursatı fevt etmemek kâr-ı ‘ukâlâ olduğundan, Frenk tâyifesi dahi dâyim bu mesleğe iktidâ eylediklerinden, Ordu-yi hümâyûn'da bulunanlar Moskovlu'nun sulha talebini za‘fına haml ile gün be-gün itlâf-ı ricâl ve izâ‘at-ı maldan gayri bir fâyide etmedikleri vâreste-i kayd-ı istidlâldir.
