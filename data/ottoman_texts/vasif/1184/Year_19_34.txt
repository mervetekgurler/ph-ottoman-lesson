Sû’-i tedbîr
Bir kal‘ada şedâyid-i muhâsara ile teng-dil olan ecnâd, neyl-i zafer ile ber-murâd olduklarında, der-‘akab asker-i cedîd ile imdâd ve hîn-i muhâsarada zamîrlerinde ce-velân eden terk-i kal‘a ve gaybet hülyâlarını envâ‘-i va‘d ve bezl-i nakd ile izâle vü ib-dâd lâzım olduğundan gayri, asker-i cedîde sebeb-i havf u haşyet ve ceng görmemişlerine bâ‘is-i ru‘b-i vahşet olmamak içün pîrâmen-i kal‘ada cây-gîr olan küşteleri hufralara ilka ile nazardan ihfâ ve kal‘anın [M2 127] top darbından rahnedâr olan mahallerini bilâ-te‘hîr ta‘mîr ve mühimmât-ı nâkısasını tekmîl ü tevfîr vâcib olup, derûn-i kal‘ada bulunan kayid-i leşker dahi kaviyyü'l-kalb ve ‘âlî-himmet olup, dâyimâ fazl-ı cihâdı ve zaferden hâsıl olan imtiyâz u ecr-i me‘âdı beyân ederek, murâbıtların dâ‘iye-i şevk u gayretlerin efzûn ve a‘dânın rücû‘una magrem ü meftûn etmek fenn-i harbin furû‘âtından olduğunu erbâb-ı tedkîk tahkik etmişlerdir. Ordu-yi hümâyûn'dan ve civârda vâki‘ kazâlardan ve bâ-husûs Maçin'de müstekarr ‘Abdî Paşa dâyiresinden kal‘aya birer mikdâr asker idhâl ve muhâsara görmüşlere istedikleri serhadden li-maslahatin esâmeler tahrîri, vesîle-i sebâtları olacağı agleb-i ihtimâl iken, bâlâda beyân olunan keyfiyyâtın icrâsına himmet olunmadığından fazla askerin hılâf-ı matlûbu olan serhadlere esâmeleri tahrîr ve hıtâm-ı maslahatda terk-i hıdmet nâmıyla ref u ilga hâtıralarını kalblerine ilka ile tevhîş ü tenfîr ve şu kadar top ve mühimmât ile kal‘ayı terk ve irtikâb-ı tehâvün ü taksîr etmelerine ‘illet olarak, âyine-i gîtî-nümâdan sâf olan tab‘-ı şegâf-ı Şâhâneyi tekdîr eylediler.
