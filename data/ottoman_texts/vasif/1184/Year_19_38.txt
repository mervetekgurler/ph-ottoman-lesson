„Azl-i Hân-ı Kırım
Yarlîğ-i fermây-ı hıtta-i Kırım olan Kaplan Girây Hân hatt-ı zâtında dilîr ü cesûr ve i‘mâl-i askere kadir bir merd-i gayûr olup, ancak hadâset-i sinn ve ‘unfüvân-ı şebâb ile tecribe-i umûrdan ‘âtıl ve keyd ü firîb-i düşmenden gafil olduğuna binâ’en, birkaç defa Prut kenarında ve sâyir mahallerde ragdet-i gaflet ‘illeti ile münhezim ve beyne'n-nâs müstefîz olan sevret ve şânı mün‘adim olup, Tatar tâyifesinin dahi düşmen ile muhârebesi vâki‘ ve bir pâdişâh-ı kahirin [M2 131] taht-ı tesallutunda makhûr olmak-dan ise serbestlik imtiyâzını kesb ile bir kavm-i ser-âzâd olup, Hânlık ihtiyârı dahi re‘y ü irâdelerine mufavvaz olmak mu‘âhede-i hafiyyesi şâyi‘ olduğundan, bâzû-yı tasarruf u iktidârına bi'l-külliyye vehn ü fütûr ‘ârız olup, Gölbaşı cenginde bu sebeb ile yerinde müstekarr ve gayet-i emre muntazır ve perîşânlık vukü‘undan sonra İsmâ‘îl'e ve andan birkaç âdem ile İsakçı'ya gelüp, Serdâr-ı ekrem ile ba‘zı husûs müzâkeresinden sonra tekrar İsmâ‘îl'e vürûdunda asker ile istimzâc ü sebât emâresini ‘adem-i ihsâs ile Kırım'a doğru ve ‘azm ü insırâfa muhtâc olup, lede'l-vüsûl Devlet-i ‘aliyye'ye irsâl-i peyâm ve mesârıfât-ı seferiyyesine medâr olmak içün bin kîse akça gönderilmediği hâlde Hânlığın âhara ihâle olunmasını ifhâm eylemişidi. Tahrîrâtı südde-i a‘lâya ‘arz olundukda, şimdiye dek müşârun ileyhe kati çok mebâliğ i‘tâ ve kâffe-i mes‘ûlâtı kalem-i is‘âf ile imzâ olunup, farz-ı muhâl ile bu iltimâsına dahi müsâ‘ade derkâr olsa cüz‘î ve küllî tarafından bir maslahat-ı nâfi‘a bürûz etmeyeceği delâlet-i ‘akl ile cezm ü tahkik olunup, ‘azli tasmîm ve sâbıka Kırım Hân'ı Selîm Girây Hân Rikâb-ı hümâyûn'a da‘vet olunup, o mesned-i refî‘ ile tekrîm ve müşârun ileyh dahi tarafında bulunan selâtîn-i Çengîziyye'yi istishâb ve mevkib-i hümâyûn tarafına1796 ‘azm ü şitâb eyledi.
