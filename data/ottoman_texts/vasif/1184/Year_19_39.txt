Garîbe
Bâlâda beyân olunduğu vech üzere Hân cenâbları: —Kırım ülkesinin muhâfazası bin kîseye muhtâc ve kırk gün zarfında vürûd etmez ise Kırım dan havf olunur” ma‘nâlarını tahrîrâtına idrâc ve Ser‘asker bulunan Silahdâr İbrâhîm Paşa dahi bu kavli tasdîk ile erkân-ı devlete bâ‘is-i ıztırâb u ihtilâc olmuşidi. Meblağ-i mezkûrun cihet-i îsâli berr ü bahra mevküf olup, berrin insidâd-ı cihâtı ve bahrın hatarât-ı âfâtı, bâ‘is-i hayret-kâr-ı şinâsân-ı devlet olup, huzûr-i hümâyûna duhûl sa‘adetiyle kesb-i imtiyâz eden Yenişehirli ‘Osmân Efendi'ye sudûr-i hitâb ve: —Sen böyle teng vakitde güzel mülâhazalar eder idin bu müşkil mâddeye ‘ilâc nedir?” deyü isticvâb buyurduklarında: —Bu mâdde işden midir?” deyerek, bilâ-te‘emmül kalem ü kâğıd taleb edüp: —Hân ve Vezîr-i müşârun ileyhimânın matlûbları [M2 132] olan meblağ Kefe cizyesinden havâle ile emri yazılmak” deyü, Rikâb Defterdârı'na hıtâben buyuruldu ısdâr edüp, delâlet-i sühûlet, matlab-ı makrûn-ı tahsîn olarak inkişâf-ı derûna sebeb olmuşidi. Buyuruldu kaleme vardıkda: —On yedi kîse mahsûlü olan Kefe cizyesi Kalgay sultânlara harc-ı ceyb kaydolunduğu defterde mastûrdur” cevâbını ehl-i kalem tahrîr ve Şehriyâr-ı şefe-kat-âsâr bu vaz‘-ı nâdir berâbere zarûrî hande-nâk olarak mûmâ ileyhin ‘aklını tehcîn ve re’yini tevhîn ve ilcây-ı maslahatla Hân-ı müşârun ileyhin ‘azline karar verildiği, esahh-ı rivâyetle yâd-dâşt-ı erbâb-ı ihtibârdır; “Ve kad yekûnü ma‘a'l-müsta‘cili'z-zilel” 1.
