Keyfiyyet-i Hân-ı Kırım
Nehr-i Tuna müncemid ve o deryâçe-i ba‘îdu'l-gavr mün‘akid olduğu takdîrde, düşmen üzerine çapul etmek üzere sevâhilin bir münâsib mahallinde meştâya Hân cenâblarının duhûlü tasmîm olunmuşidi. Ancak sevâhil asâkir-i İslâm ile mâl-â-mâl ve iktizâ eden ta‘yînâtları etrâf kurâlarından istihsâl olunarak, me‘mûrlar envâ‘-ı su‘ûbete dûçâr oldukları zâhir-i hâl olup, Hân ise el-yevm sahrâda hıyâm ile ârâm ve sukut-i berf ü bârân ile mübtelây-ı eskam olup, müdâvât ve nefsini ihtirâs içün Babadağı'nda bir hâne ihzârını iltimâs ve zîk-ı mekân hasebiyle kebîr ü sagir bir mahal tedârükü mümte-ni‘ u ‘asîr olduğundan, Kethudâ Bey hânesinden hurûc ve Hân cenâbları vülûc etmek üzere sahrâda ikamet ihtiyâr eylediğini Hân tafattun ve Babadağı'na iki sâ‘at mesâfe olan Kanber Karyesi'nde bi'z-zarûre ihtiyâr-ı temekkün eyledi.
Hân'ın o taraflarda kışlaması zehâyirin kıllet [M2 137] ü inkıtâ‘ını îcâb ve meclûbât-ı etrâf ancak dâyiresine ihâta ile sâyir mustahfızların1809 idâre-i ta‘yînâtları min as‘abi's-sı‘âb olacağı efkârıyla Sadr-ı vâlâ-cenâb dilhırâş-ı inkılâb olup, müşârun ileyhin beş altı yüz âdem ile mahall-i mezkûrda ikameti meştâ-nişîn olanlara külfet ve etrâfdan celb edecekleri me‘kûlâtın bulunmamasına ‘illet olduğundan gayri, Âsitâne-i sa‘âdet'de sarf u i‘tâ olunan altı yedi yüz kîse meblağdan mâ‘adâ yevmiyye Ordu-yi hümâyûn hazînesinden yedişer kîse ta‘yînât-behâ ile kesb-i râhat ü safâ edüp, Tuna'nın ‘adem-i incimâdı hasebiyle çapul gayilesini dahi ber-taraf ve minvâl-i muharrer üzere mîrînin vâfir malını telef eyledi.
