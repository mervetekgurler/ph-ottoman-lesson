İhrâc-ı mevâcib ve tevzî„ât-ı sâyire
Ordu-yi hümâyûn'un meştâya duhûlünden sonra tavâyif-i askerînin bir kıst mevâcibleri i‘tâ olunmasının lüzûmu bundan akdem ‘arz-ı serîr-i a‘lâ kılınmışidi. Binâ-berîn mevâcib ve sâyir metâlibe sarf olunmak içün iki bin dört yüz kîseye karîb meblağ Rikâb-ı hümâyûn tarafından tesyîr ve Bazarcık'da meştâ tahmînî takrîbî ile bir mahall-i me‘mende hıfz olunması Bazarcık'da kâ‘in zâbitâna Ordu-yi hümâyûn tarafından mü‘ekked tahrîr olunmuşidi. Ordu hazînesinde akça nefâd bulup, Özi mevâcibinin dahi bir ân akdem irsâli iktizâ eylediğinden, hazîne-i mezkûre dest-i emânet-kârân ile bâz ve dört yüz kîse ifrâz olunup, Özi serhaddine irsâl ve Dağıstanî ‘Ali Paşa dahi bu akçanin bir mikdârıyla tanzîm-i hâl ve bâkîsi meştâya duhûl ‘akabinde Bazarcık'dan celb olunup, mevâcib nâmıyla ocağlara teslîm ve zâbitân dahi hevâyî taksîm ile meblağ-ı mezkûrun ekserîsini ihfâ vü tektîm eylediler. Bu akçaye müte‘âkib Şehriyâr-ı seniyyü'l-menâkıb bin kîselik zer-i kamer-tâb ile me‘mûrların dest-i iktidârına kuvvet ü tâb verdi.
