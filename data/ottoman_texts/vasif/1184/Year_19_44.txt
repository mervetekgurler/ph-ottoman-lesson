„Avdet-i Mektûbî-yi Sadrıa„zamî
Rikâb-ı kâmyâba ifâde-i hâl maksadıyla irsâl olunan Mektûbî-yi Sadrıa‘zamî el-Hâc ‘Abdurrezzâk Efendi, birkaç def‘a huzûr-i hümâyûna duhûl ile ruhsat-yâb-ı kıyâm u müsûl olup, asâkir-i İslâm'ın perîşânlığına dâyir olan ‘ilel ü esbâbı âverde-i zebân ve düşmene galebe levâzımını yegân yegân bast ü beyân edüp, takrîri münakkah u müvec-ceh ve tedbîri müraccah ve gayr-i müşevveh olduğuna binâ‘en, birkaç def‘a Bâb-ı ‘âlî'de [M2 138] ve bir def‘a huzûr-i hümâyûnda tarh-ı kur‘a-i müşâvere ve kadh-ı zinâd müzâkere olunup, Efendi-yi mûmâ ileyh mecâlis-i mezkûrede: “Mîrîlü askere sarf olunan nukûd-i bî-şümâr telef-i sırf kabîlinden olduğu âşikâr ve o makûle serserî ve şi‘âr-ı gayretden berî olan eşhâs u erâzil, cümleden evvel firâr ile Devlet-i ‘aliyye'nin askerini mütezelzil1810 etdikden sonra, yemîn ve yesârlarında buldukları emvâl ü eşyâyı garet ve memleketlerine ‘avdet ve mezkûrlara olan rağbet, ocağlar halkına bâ‘is-i fütûr u rehâvet olup, fî-mâ-ba‘d Devlet-i ‘aliyye'nin muvazzaf askerine i‘tibâr ve kanûn-i kadîmlerine mürâca‘at ile istihsâl-i vesâyil-i nizâmlarına sarf-ı iktidâr lâzım olduğunu tezkâr edüp, i‘mâl olunan topların dahi kiber ü irtifâ‘ından bahs ile isti‘mâli müte‘azzir ve nakl ü tahrîki müte‘assir olup, nev-îcâd toplar tedârükünü îmâ ve şimdîden meştâ askerini yer-lü yerinden ihrâc ile Mu‘asker-i hümâyûn'a takviyyet vermek iktizâ eylediğini sâyir mevâd ile ihsâ eyledi”. Takrîr-i mezkûr zihn-i Şehinşâhî'de cilveger olan suver-i ma‘kûlâta mütelâzim ve bu def‘a Ordu-yi hümâyûn tarafından vürûd eden tedbîrât ve tasarrufâtın me‘âline mülâyim olup, Şehriyâr-ı enâm sevk-i kelâm-ı dürriyyü'n-nizâm ve şimdiye dek emvâl ü asâkir ve mühimmât ü zehâyirde kat‘â kusûr olunmadığını o mec-lisde olanlara mesned-i Hüsrevâneleri'ne lâyık ‘ibârât-ı reşîka ile ifâde vü ifhâm buyurup, münâsib görüldüğü takdîrde askere kuvvet-i kalb olmak içün bizzât Edirne'ye ve yâhûd mahall-i tekabül-i a‘dâya devlet ü ikbâl ile hareket buyuracağlarını keşîde-i silk-i takrîr ve hâzır-ı bi'l-meclis olanların a‘sâb-ı hamiyyet ü gayretlerin tahrîk ile ocağlar zâbıtânı bu bâbda ifrâğ-ı cehd ü tâkat eyleyeceklerini rişte keş-i hüsn-i ta‘bîr eylediler. Bundan sonra ocağların tanzîm-i şevârid-i umûrlarına ihtimâm ve tashîh be-dergâh ile teksîr-i neferâta ikdâm olunmak semtine sevk-i kelâm olunup, ocağlu bu bâbda dahi ser-fürû-bürde-i tavk-ı inkıyâd ve bu emr-i ehemmin tesviyesinde yek-sâk-ı ittihâd olacağ-ların îrâd eyleyerek, fi'l-hakıka vâfir neferât tertîb ve berran ve bahran Ordu-yi hümâyûn'a tesrîb eylediler. Süvârî ocağlarında dahi bozma ve sâyir tasarrufât ile müste-kinn olan fesâd dahi izâle olunup, [M2 139] kanunları üzere Livâ‘-i Şerîf muhâfazasın-da isbât-ı vücûd ve me‘mûr oldukları cihâtda bezl-i mechûd etmeleri mezkûr olup, anlar dahi usûl-i kanûnlarına ri‘âyet ve rezm-gâh-ı düşmende bezl-i tâkat eyleyeceklerini te‘ahhüd ile meclis hıtâm ve meşveret encam bulup, bu vukû‘âtı Sadrıa‘zam ve Serdâr-ı ekrem'e ifâde ve ocağlar nizâmını mutazammın ve fî-mâ ba‘d mahall-i rezm ü ma‘rekede sebât ü istikrâra sebeb olacak efâ‘îlin tedârük ve icrâsını mütebeyyin iki kıt‘a mufassal hatt-ı hümâyûn ile Efendi-yi mûmâ ileyh i‘ade olunup, ramazânın yirmi sekizinci günü1811 Babadağı'na pâ-nihâde ve şevvâlin üçüncü günü1812 ocağlu ve Anadolu'ya varınca ricâl-i devlet ‘akd olunan meclisde âmâde olup, zikr olunan iki kıt‘a hatt-ı hümâyûn cehren kırâ‘et ve mefhûm-i şerîfi cümleye i‘lân ü işâ‘at olunup, emr-i veliy-yü'l-emr üzere emr-i cihâd ve teksîr-i cumû‘ u efrâd ve mukabele-i a‘dâ ve mukara‘a vü gavgada tesebbüt-i mühce vü fu‘âd ile ser ü cân fedâ eyleyeceklerinde yek-sâk u vifâk u ittihâd oldular.
