Ba„zı havâdis
Eyâdî-yi nâsda mütedâvel ecnâs-ı zer-i meskûk bi'l-külliyye nâ-bûd ve metrûk olup, yedlerinde bulunanları herkes ketm ü ihfâ ve mu‘âmele-i zarûriyyeyi beyâz akça ile idâre ve ba‘zan râyicinden ziyâde ile bir şey‘i bey‘ u şirâ edegeldikleri rû-nümâ olup, ba‘zı erbâb-ı ‘ukul, altunun ecnâsına tehammülü kadar terakki vaz‘ olunsa, tama‘kârân-ı nâs nef‘ u nemâ iltimâsıyla ihtizân etdikleri altunu ihrâc ve dâd ü sited ber-vech-i sühûlet revâc bulacağından gayri, cânib-i mîrîye dahi vâfir fâyide terettüb eyleyeceğini zevâhir-i ahvâlden istinbât ü istihrâc etmeleriyle, yüz on pâreye tedâvül olunan zer-i mahbûb, fî-mâ ba‘d yüz yirmi pâreye ve yüz elli beş pâreye cârî olan fındık, yüz altmış pâreye te‘âtî olunmak fermân olunup, Memâlik-i mahrûseye neşr-i ihbâr ve Ordu-yi hümâyûn'a dahi hatt-ı hümâyûn ısdâr olunmuşidi. Ordu hazînesinde vâfir altun me‘mûl iken, veznedâr-başının mel‘aneti ile istibdâl ve cüz’î altun bulunduğu me‘mûrlara se-beb-i infi‘âl ve ne hâl ise infâz-ı irâde ile her tarafa emr-i ‘âlî irsâl olundu.
Ordu-yi hümâyûn hazînesinde akçanın fıkdânı ma‘lûm-i hazret-i Cihân-bânî olduğuna binâ‘en, bu def‘a dahi dört yüz kîse akça irsâl ve lede'l-vusûl hazîneye idhâl ve ber-vech-i i‘tidâl umûr-i seferiyyeye sarfıyla iştigâl olundu.
Maktûlî-yi Vezîr Mehmed Paşa Serçşker-i Eflâk
Müşârun ileyh Hotin vak‘asında Ser‘asker iken sâyirleri gibi bu dahi bir maslahata muvaffak olamayup, kâr-şinâsî ve reviyyet ile verdiği şöhret-i ‘avâm, askerî miyânın-da cübn ü rehâvet belki mahz-ı ihânet ma‘nâlarına haml olunup, bundan sonra Bükreş istihlâsı içün tehaşşüd eden askere Başbuğ nasb ü ta‘yîn ve bir ân akdem hareket eylemesi tenbîh ü telkin olundukda, Gölbaşı ve Kartal hâdiselerinden Bükreş üzerine düşmen geleceğini tehayyül ile refte refte kâr u bârını Ruscuk ve Silistire taraflarına nakl ü imrâr ve kendüsü dahi meşîme-i1824 ‘âlem-i kevn ü fesâddan tevellüd edecek ahvâle in-tizâren celse-i müstevfiz sûretinde [M2 144] karar ve bu reftâr-ı nâ-hencâr, askerî tâyifesine Hotin vak‘asında olan isnâdâtı tezkâr edüp, cümle nâs kendüden müteneffir ve kulûb-i câsiyelerinde kîn ve husûmet müstekarr olmuşidi. Düşmen büyük orduya mukâbele niyyeti ile etrâfda olan müteferrik askerini cem‘ ve ba‘zı mahûf mahallere birkaç top ve ekall-i kalîl âdem vaz‘ ve bu mülâbese ile Bükreş taraflarını dahi ifrâğ eylediği haberi mukaddemâ Bükreş Voyvodasına iblâğ olunup, bilâ-hâyil kasabaya dâhil ve Moskovlu maslahatına temşiyet ve İbrâ’îl'i âverde-i dest-i mel‘anet eyledikden sonra, matmah-ı nazarı olan Bükreş'e bir mikdar asker irsâl ve ednâ mertebe ceng ü cidâl vukû‘ bulmadan müşârun ileyh berü tarafa ve Voyvoda Krayova'ya irtihâl etmişler idi. Mes‘ûd Girây cem‘ etdiği asker ile Yergöğü tarafına geçüp, birkaç def‘a a‘dâ ile cenge ikdâm ve neyl-i zafer ile şâd-kâm olduğunu tavâyif-i askerî Ser‘asker Paşa'ya iş‘âr ve bizzât kendülerinin dahi karşu tarafa mürûr ile cünûd-i muvahhidîni i‘mâl eylemeleri ihtâr olundukda, askerin ‘adem-i sebât ü istikrârını tecribe vü imtihân eylediğinden, hareketi istihsân etmeyüp, Ruscuk'dan imdâd ü i‘âneyi iltizâm ve ‘özr ü behâne ile halkı ilzâm semtine ihtimâm edüp, giderek düşmene kesret cihetiyle kuvvet ve ehl-i İslâm'a kıllet sebebi ile vehn ü rehâvet ‘ârız olup, asker iltimasda ısrâr ve müşârun ileyhi hezâr lâbe vü firîb ile karşuya imrâr eylediler. Müşârun ileyh nehâran Yergöğü'ye ve leylen Ruscuğ'a âyib ü zâhib ve bu vaz‘-ı garîb bi'l-külliyye ihtilâli mûcib olup, bu sûret ber-karar olursa: —Cümlemiz Rusçuğ'a ‘ubûr ile kal‘ayı ihlâ ederiz” peyâmı, lisân-ı askerden zarf-ı gûşuna ilkâ olundukda, terk-i kal‘adan tersân ve lisân-ı kazâ [mısra]„:
Garrûke1825 hattâ sırte te’menü şerrehüm1824
me’âlini hakkında gûyâ olarak Yergöğü tarafına ‘atf-ı ‘mân eyledi. A‘yân-ı asker ve zâbitân-ı leşker sû-i kasd-ı askerden bî-haber olarak icrây-ı resm-i istikbâl içün iskeleye doğru rekz ve hervele ile i‘tizâm ve neferât dahi kât ender kât güzergâh-ı müşârun ileyhi ihâta ile selâma intizârlarını îhâm edüp, müşârun ileyh iskeleye kâdim ve evzâ‘-ı askerden kasd-ı bed emâresini fehm ile geldiğine nâdim olup, nâ-çâr kal‘aya doğru ‘azîmet ve süfehây-ı askerî sell-i seyf ile üzerine hücûm edüp, [M2 145] kurbunda olan mahzene duhûl ve çâre-cûy-i semt-i selâmet oldukda, [mısrâ]‘:
înne'l-firâre lâ-yüzîdü fi'l-ecel1826
meâlî üzere mahall-i merkumda o Vezîr-i müşterî tedbîri küşte-i tîg-i gadr u tezvîr eylediler. Eşrâr-ı askerin hücûmu hılâlinde Ordu Ağası Ahmed Ağa ve Yergöğü Ağası tevâbi‘leriyle ile men‘ sadedinde olduklarıyçün Ordu Ağası'na dahi kılıç üşürüp, darb-ı saht ile a‘zâsını leht leht ve Yergöğü Ağası'na dahi birkaç mahalden zahm-i mühlik açup, kadrini pest ve ‘ırzını1827 şikest eylediler.
