Tevcîh-i Vezâret be-Kethudây-ı Sadrıa„zamî ve Kethudâ-şüden-i Resmî Ahmed Efendi
Bükreş'de hudûs eden vâkı‘a-i fâci‘a sebebi ile cism-i maslahat mu‘tel ve mizâc-ı asker muhtell olarak, düşmen ihtilâs-ı fursat ve Yergöğü’ye itâle-i dest-i mazarrat eyleyeceği ihtimâli, hâtır-hırâş-ı Sadr-ı vâlâ-menkabet olup, Ruscuk Ser‘askerliği’ni idâreye kadir o havâlîde bir Vezîr-i müdebbir ü mutebassır bulunmadığından, Kethudâ Bey de vücûd-i tavr-ı me’nûs ile bu hatb-ı ehemme liyâkat-i mahsûs olmağla, zilka‘denin yedinci sebt günü1834 mûmâ ileyh bâ-rütbe-i Vezâret Ruscuk cânibi Ser‘askerliği'yle sebk-i akrân ve üç beş gün zarfında kapusunu tanzîm ve savb-ı mezkûre sevk-i yek-rân-ı ‘îzz ü şân eyledi.
Kethudây-ı sâbık Resmî el-Hâc Ahmed Efendi’nin mişvârı ma‘lûm ve ‘akl ü dirâyeti müsellem-i erbâb-ı fuhûm olduğundan gayri, ahvâl-i ‘âleme muttali‘ ve eser-i re’yinden herkes müntefi‘ olup, târih-âşinâ ve birkaç defa sefâretle Avrupa'ya gidüp, kefere devletlerinin dahi hallerine vukuf peydâ etmiş bir zât-ı yektâ olmağla, hemân o günkü gün Sadâret-i ‘uzmâ Kethudâlığı’yla kemâ-kân cezlân ve mutasarrıf olduğu Rûz-nâme mansıbı Nişancılık ile idâre-i umûr-i zarûriyyesinden1835 ‘âciz olan Re‘îsülküttâb-ı esbak ‘Abdullah Efendi’ye ber-vech-i ilhâk tevcîh ü ihsân kılındı.
