İstirdâd-ı senedât-ı Yeniçeriyân
Mîrîlü askere fî-mâ ba‘d rağbet olunmayup, ocağlar ahvâline tekayyüd olunmak Rikâb ve Ordu-yi hümâyûn'da vâki‘ mecâlis-i şûrâda karâr-gîr-i erbâb-ı re’y ü tedbîr olmuşidi. Sipâh ve Silâhdâr ocağlarından müceddeden neferât tahrîr olunmak irâdesiyle iki bin ru’ûs Rikâb-ı hümâyûn tarafından mübâşirlere teslîm ve Rumeli taraflarına irsâl olunup, bir ân akdem hidmetlerini tetmîm tavsiye vü ta‘lîm olunmuşidi. Mübâşirlerin mustashabı olan ru’ûslara kimse i‘tibâr etmeyüp, ancak iki yüz âdem kabûl-i ru’ûs ile izhâr-ı hâhiş ve kusûru yedlerinde kalup, tabî‘at-i vakte nazaran tâlib bulunmayacağını tahkik ile keyfiyyeti ma‘rûz-i huzûr-i Sadr-ı Âsaf1-meniş eylediklerinde, bu makule rağbeti munkatı ‘asker yazılup, müctemi‘ olsalar dahi seferde devlet bunlardan müntefi‘ olamayacağına erbâb-ı vukuf u tecribe muttali‘ olduklarından, zikr olunan ru’ûslar is-tirdâd olunup, kaydlarına hatt-ı butlân çekilerek, endâhte-i zâviye-i nisyân kılındı.
