Duhûl-i küffâr be-Kal„a-i Yergöğü ve me’mûriyyet-i Ser-çavuşân be-cânib-i Niğbolu
Yergöğü tarafında vâki‘ olan tuğyân, düşmen-i bed-peymâna vesîle-i tâb ü tüvân olup, bir mikdâr asker ile kal‘a-i mezkûreyi [M2 148] istihlâs dâ‘iyesiyle tahrîk-i pây-i mel‘anet ve müceddeden o tarafa Ser‘asker nasb olunan ‘İzzet Ahmed Paşa dahi vukû‘ bulan ihtilâl ü fetret ve Sultân ve askerinin ekserîsi Ruscuk tarafına geçüp, bu esbâb-ı rediyye Yergöğü'nün yed-i a‘dâya giriftâr olmasına ‘illet olacağını fikr ile bu emr-i mekrûhda bulunmamak kasdını derpîş eyleyerek, seyr ü hareketde bi'l-ıztırâr irtikâb-ı betâ‘et etmişidi. Hasm-ı ‘anîd zilka‘denin on dördüncü cuma günü1836 top ve edevât-ı sâyi-re ile nâ-gâh Bükreş tarafından bedîd olup, cünd-i İslâm dahi hâric-i kal‘adan mukabele ve birkaç dakika mukatele edüp, düşmenin ateşine ‘adem-i tahammül ile meterislerden hurûc ve hisara vülûc eyledikleri hâlde, düşmen hisarı mukaddemce nişân-gâh eylediğinden, nice merd-i sa‘îdî top ile şehîd ve mukaddemâ Mehmed Paşa vak‘asında mecrûh-i dest-i bî-dâdiyân olan Yergöğü Ağası'nı dahi dâyire-i hestîden nâ-bedîd eyledi. Kal‘ada bir senelik zâd ve vücûd-i mühimmât ile harbe istî‘dâd derkâr olduğundan, cünûd-i muvahhidîn oldukça kal‘anın ba‘zı mahallerini tarsîn ile âmâde-i ceng-i müş-rikîn olumuşlar idi. Ancak kal‘a fi‘l-asl mütezelzil ve sademât-i topa gayr-i mütehammil olduğundan, fekat üç gün kadar hevl-i cenge müsâberet ve bu müddetde kal‘a top ve humbara darbından kalb-i ‘âşık gibi vîrân ve sîne-i erbâb-ı hüner gibi dağdâr-ı akrân olup, nâ-çâr ‘ahd ü peymân ile kal‘ayı düşmene teslîm ve Rusçuğ’a geçüp, vuku‘ bulan ahvâli Serdâr-ı ekrem tarafına tefhîm eylediler. Hâdise-i mezkûre müşârun ileyhin evâyil-i sadâretlerinde ser-nümâ-yı zuhûr olduğundan, şîşe-i hâtırı meksûr ve bi‘l-külliyye bî-sabr u şu‘ûr olup, cümleyi huzûruna da‘vet ve vukü‘ bulan keyfiyyeti ifâde ile düşmen bundan sonra Kulle Kal‘ası'na ve Yergöğü‘ye müstevlî olanlar Ruscuk taraflarına hasârete cesâret edeceklerin îmâ ve ne gûne tedbîr lâzım geldiğin istıksâ eyledik-de, Ruscuk ve Niğbolu taraflarında ‘İzzet Ahmed Paşa ve Kayim-mâkam-ı sâbık el-Hâc Ahmed Paşa mevcûd ve ma‘iyyetlerinde vâfir cünûd olup: —Herkes semtini muhâfazaya bezl-i mechûd edecekleri muhakkakdır” dediklerinde, Serdâr-ı ekrem hazretleri kelâmlarını tasdîk etdiyse dahi, o havâlîye imdâd etmedi şâ‘ibesinden istinkâf ile yerlerinden henüz hareket eylemeyen askeri ihrâc ve zahîre mübâşirlerini tazyîk u iz‘âc zımnında zevât-ı müteşahhısadan [M2 149] bir kimsenin me‘mûriyyetini tasvîb ve Çavuş-başı Ağa‘nın ikdâm ü gayreti mücerrebi olduğundan, mûmâ ileyhi bu hidmete takrîb eyledi. Bu re‘y-i rezîn huzzâr-ı meclis tarafından tahsîn ve birkaç nefer Za‘îm ve Turnacı beş on kadar Telli-Çavuş, Ağa-yı mûmâ ileyhin ma‘iyyetine ta‘yîn olundu.
