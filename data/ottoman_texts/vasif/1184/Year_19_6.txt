İstıtrâd
Merhûm Enverî Efendi Babadağı Kasabası'nı meblağ-ı ‘ilmi kadar keşf ve bâğ ü râğını vasf edüp, makalesinde habt ü zelel ve tahkikatında kusûr u halel olduğu, bürhân-ı ‘aklî ile müdellel olmağla, bu bâbda ‘abd-i kem-bizâ‘aya müşâhadeten ma‘lûm ve sikat-ı ruvât ile mefhûm olan ba‘zı âsâr-ı coğrafîler revişinde-nakş ü nigâr ve reh-âverd-i mecâlis-i muhtebirân-ı ahvâl-i rûzgâr kılındı. Babadağı kırk yedi derece tûl ve kırk beş derece ‘arzda otuz sekiz derece inhırâf-ı kıble ile iki bayır arasında sazlık ve bataklık düz dere içinde hayli vâsi‘ bir şehir olup, Sultân Bâyezîd-i Velî kurşun örtülü bir câmi‘ binâsıyla şehr-i mezkûru tezyîn eylemişdir. Bundan başka vüzerây-ı ‘izâma mensub, birkaç câmi‘ ve iki üç çifte hammâmı ve ma‘mûr hân ü esvâkı olup, seferler esnâsında Serdâr-ı ekremlere ba‘zan meştâ olmuşdur. ‘An-asl mâ-i cârîsi olmayup, âbârdan celb olunduğuna binâ‘en, ihrâc olunan âbın üç sâ‘at geçmeden tatarruk-fesâd ile isti‘mâle selâhiyyeti olmadığı ma‘lûmdur. Şehrin garb tarafında dâmen-i kûhda Yûsuf Paşa Çeşmesi nâmında iki masura kadar bir suyu olup, andan gayri şurba sezâ suyu yokdur. Şehre bir sâ‘at mesâfede vâki‘Yemeklik Çeşmesi nâmıyla olan suyu Vezîr-i müşârun ileyh kanavât ile getürdüp, şehre icrâ ve birkaç yerde çeşmeler ihdâsıyla ‘atâş-ı nâsı irvâ et-mişdir. Şehr-i mezkûrun behârı ferah-fezâ ve envâ‘-ı ezhâr ile nümûne-nümâ-yı cenne-tü'l-me‘vâ olup, hânelerinin ekseri müttesi‘ u ferâh-nâk ve eşcârı birbirine iştibâk ile selvet-bahş-ı dil-i gamnâk olup, agsân ü efnânında lâne-gîr olan kumârî vü tuyûr escâ‘-ı dilsûz ve terennümât-ı hâtır-ı fürûz ile kulûb-i hâfikaya bahşende-i sükûn u sürûr olduğundan [M2 78] başka, sahrâları sebze-zâr ve tilâl ü cibâli atlas-ı hadrâ ile kisve-dâr olup, ancak ehâlîsinin ekserîsi terk-i salât ile şöhret-şi‘âr ve vakt-i duhâya dek hâb-ı gafletle âvâre-i feyz-i eshâr olduklarından fazla, kâr u kisbleri ebnây-ı sebîli verây-ı eşcârdan darb ile nehb ü selb ve bi'l-müvâcehe on neferi iki nefere mukavemet edemediği mücerreb-i erbâb-ı harb olup, cümlesi kesel ü batâlete meftûn ve iki üç sâ‘at mahalde kûh-sârları eşcâr ile meşhûn iken, hânelerinde hâzır olan ‘arabalarını i‘mâl etme-yüp, askerîden taleb-i hatab ile zarûretlerin def‘ ede-geldikleri sıhhate makrûn bir emr-i garâyib-nümûndur. Vech-i tesmiyesine sebeb olan Baba nâm kimse, şehre müşrif cebelin zirvesinde medfûn ve kubbe vü hîtân tekellüfünden bîrûndur. Ehâlîsi ba‘zı hârik-‘âde şey’ nakliyle kerâmetini beyân ü işâ‘at ve ba‘zı nüzûr u kurbân ile vâsıl-ı maksad olduklarını rivâyet ederler. Şehrin kurbunda Kara-denizden münşa‘ib bir gadîr-i kebîr olup, selefde Kazak kayıkları girüp, şehri garet ederler idi. Kayık gelecek boğaz sed ile tahsîn ve şehir garetden te’mîn olunmuşdur. Zikr olunan gadîre havâle Yeni-sâle nâmında bir harâb kal‘a olup, âsârı bâkıdir. Kurbunda el-yevm meşhûd olan karye kal‘aya nisbet olunmuşdur. ‘Ineb ve sâyir fevâkih o havâlîde Hudâ-yı nâbit kabîlinden olup, ehâlîde himmet ve san‘at-ı filâhata kabil meleke1725 vü tabî‘at olsa, ‘umûmen esmâr ü fevâkihi a‘lâ olup, etrâfdan celbe zarûret ilcâ etmez idi. Şehr-i mezkûr ‘an-asl vesî‘u'l-ercâ ve ma‘mûr bir şehr-i bî-kusûr iken, surûf-i rûzgâr ile harâbe-zâr ve el-hâletü hâzihî sagır bir kasaba şeklinde nümû-dâr olmuşdur.
“Böyledir reftâr-ı çerh-i kec-i şitâb Bir mahal ma‘mûr olur gâhî harâb”
Ba„zı havâdisât
Eflâk mülhakatından Krayova'da vâki‘ Palovince (a^jjJL) nâm karyeyi tazyîk zımnında düşmen-i dîn tarafından ta‘yîn olunan Donce (^j-d nâm boyara dört nefer kapudân ve beş yüz kadar katana terfik olunduğunu, o havâli muhâfazasına me‘mûr serdengeçdi ağaları tahkik eylediklerine binâ’en, mukabele-i a‘dâya sîne-keş-i celâdet ve iki sâ‘at kadar şedâyid-i muhârebeye [M2 79] musâberet ile düşmeni tedmîr ve mesfûr boyar ile dört nefer müte‘ayyen kimseleri ve elli kadar sâyir müşrikîni küşte-i şemşîr-i berk-te’sîr eyleyüp, sâyirleri ümmîd-i necât ile müteferrik-i girîve vü felât oldukları, Vidin Muhâfızı Ahmed Paşa-zâde Vezîr Mehmed Paşa tarafından iş‘âr ve bu haber-i hayr, dâfi‘u'd-dayr kulûb-i Müslimîn'i mâlâ-mâl-i hubûr ve istibşâr eyledi. Bükreş Kasabası'nı eyâdî-yi a‘dâdan intizâ‘ bâbında Başbuğ nasb olunan Vezîr Sârım Ibrâhîm Paşa'nın ma‘iyyetine me‘mûr asâkir-i Islâm ictimâ‘ ve bir ân akdem Tuna'yı karşuya mürûr ile infâz-ı emr-i Cihân-mutâ‘ eylemesi, tarafına pey-der-pey tahrîr u ilmâ‘ olunmuşiken, mühimmâtda olan kusûr ve sunûf-i askerîde olan fütûr, pây-i ‘azîmetine şikâl olduğunu ‘arz u imlâ etdiyse dahi îrâd etdiği ‘özr-i leng Serdâr-ı ekrem hazretlerini dil-teng edüp, bâzûy-ı iktidârına kuvvet ve binây-ı ‘azîmetine metânet kas-dıyla Mîr-i mîrân'dan Mehmed Paşa'ya Rumeli Beylerbeyliği Pâyesi ihsân ve Çerhacılık ile zâtına vasf u ‘unvân verilüp, müşârun ileyhi bir ân akdem mahallinden tahrîk ve râbıta-i a‘dây-ı tefkîk vasâyâsıyla gûş-i me’mûriyyeti1726 ta‘rîk olunmuşidi. Paşa-yı mûmâ ileyh müşârun ileyhin ordusuna vusûl bulup, irâde-i devleti ifâdeye fursat-yâb olamadığını işrâb ve harekete niyyeti olmayup, hezâr-ı su‘ûbetle ictimâ‘ eden askere tûl-i ikamet sebebi ile karîben teferruk tareyân eyleyeceğini beyân edüp, kazıyye-i mezkûre ‘akd olunan meclisde dermeyân kılınup, ‘azli karâr-gîr-i müsteşâr u müsteşîr ve sâbıka Hotin Ser‘askeri ve Haleb Vâlîsi olan Vezîr Mehmed Paşa da mehâyil-i rüşd ü sedâd tecribet-güzâr-ı erbâb-ı ictihâd olduğundan, mâh-ı mezbûrun on beşinci cum‘a günü1727 Eflâk Ser‘askeri nasbı ile tevkır olunup, selefi Vezîr İbrâhîm Paşa mukaddemâ Silistire nizâmına me’mûr bulunmuş olmağla, me‘mûriyyeti istînâf ve tecdîd ve bir ân akdem Silistire'ye ‘azîmeti tarafına hıtâben şeref-rîz-i sudûr olan emr-i ‘âlîde te‘kîd olundu. Müşârun ileyh Âsitâne'de Defterdâr ve kemâl-i istiklâl ve istibdâd ile şöhret-şi‘âr iken, Sadrıa‘zam olan Halîl Paşa'nın mutasarrıf olduğu mukata‘âtın mîrîsini talebde izhâr-ı şiddet ve müşârun ileyh dahi recây-ı mühlet ile izhâr-ı [M2 80] vech-i mülâyemet etmi-şiken, tab‘-ı vekkad ve vesîle-i kurb-i istinâd ile ıtlâk-ı lisân ve Halîl Paşa dahi redd-i cevâb-ı dürüşt ile irâ‘e-i hançer-i berrân eylediği, o vaktin ricâli lisânından gûş-zed-i erbâb-ı iz‘ân olmağla, bu sebeb ile miyânelerinde tekevvün eden suda‘-ı şikak, mül-te‘im-i dest-i vifâk olmayacağını İbrâhîm Paşa ta‘akkul ve bu me‘mûriyyetde mizâc-ı askere nazaran bir bâdire zuhûruyla telef-i nefs mühlikesini tehayyül edüp, nâ-çâr kusûr-i mühimmât ve asâkir beyninde olan ihlâlâtı sened ittihâzıyla hareketden ictinâb ü intikâs ve sühûletle nefsini istıhlâs eyledi. Müşârun ileyhin ‘azl ve Silistire'ye ‘avdeti fermânı yedine vâsıl olduğu gün, a‘dânın Bükreş'den hurûcu haberi şâyi‘ olup, “Hayfâ! karşuya mürûr ve a‘dâyı müsta‘sal ve makhûr eyleyeceğimiz hılâlde ‘azlimiz zuhûr eyledi” dediği mütevâtir ü meşhûrdur. Müşârun ileyh nefsini muhâfaza ve askerinin ‘adem-i vefâsını mülâhaza ile üç mâh kadar Ruscuk'da temekkün edüp, ifâte-i evkat ve askeri it‘âb ve ta‘yîn ve mânde nâmıyla bâ‘is-i isrâfât olup, halefi dahi tekmîl-i esbâb-ı ihtişâm dâ‘iyesiyle bir müddet berü taraflarda ârâm ü mükâtebât ve mücâvebât ile tazyî‘-i eyyâm eylediği hengâm düşmen-i dîn Bükreş'den hurûc ile cem‘iyyet-gâhlarına vusûl ve Mîr-i mîrân Mehmed Paşa ile Krayova Bânı Bükreş'e duhûl eylediler. Bân-ı mesfûr Krayova ve sâyir mahallerde fevka mâ yutasavver sadâkati mukarrer olup, re‘âyâyı sunûf-i va‘d ü va‘îd ile hasm-ı ‘anîdden tebrîd ve Fenerli takımlarının kulûbü-nü nâr-ı hasedle tevkıd edüp, istıhlâs-ı Bükreş ‘akabinde Eflâk Voyvodalığı'yla taraf-ı Sadr-ı muvakkardan mübeşşir olduğuna binâ‘en, tahliye-i Bükreş haberi vürûdunda mesfûra Voyvodalık tevcîh ve himâyet-i re‘âyâ ve celb-i havâtır-ı zu‘afâ husûsları tarafına mü’ekked tenbîh olundu. Bükreş'den firâr ve Yaş cânibine ılgar eden ‘anede-i müş-rikîn Fokşan derûnundan cereyân eden Nehr-i Seret'den güzerân olacağlarını Boğdan Ser‘askeri Vezîr ‘Abdî Paşa tahkik ü îkan etmekle, külliyyetlü asker ile yetişüp, nehri mürûr eden küffârın ba‘zısını tu‘me-i şemşîr ve ba‘zısını esîr eyleyüp, bâkısi Yaş tarafına firâr ve istıhlâs-ı [M2 81] nefs-i bed-kâr eylediler.
