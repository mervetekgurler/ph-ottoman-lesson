Hareket-i Hân be-kasd-ı teshîr-i Boğdan
Müşârun ileyh Babadağı Meştâsı'nda Sadrıa‘zam ve Serdâr-ı ekrem ile mülâkat ve sefere dâyir miyânelerinde sebk-ı müzâkerât ‘akabinde, Bucak cânibine tahrîk-i tâziyâne-i ‘azîmet ve ma‘iyyetlerinde olan asâkirin levâzım-ı harbiyyesini rü‘yet ile muharremu'l-harâmın dördüncü günü1735 Kişnev Kasabası'na nasb-ı hayme-i ikamet etmi-şidi. Tatar tâ’ifesi top ve tüfenge tâb-âver olamayup, o makûle âlât-ı nâriye ile i’tilâf eden Devlet-i ‘aliyye askerinden mikdâr-ı vâfî cem‘iyyetine muzâf olmak keyfiyyetini mukaddemâ Hân-ı ‘âlişân metâlib-i sâyiresine irdâf etdiğinden, Ismâ‘îl Muhâfızı Vezîr Abaza Mehmed Paşa ve Mîr-i mîrân'dan Çorum Sancağı Mutasarrıfı Seyyid Hasan Paşa ve Kapucu-başı Dağıstânî ‘Ali Ağa ma‘iyyet-i müşârun ileyhe me‘mûr oldukça sevâd-ı cem‘iyyetleri mevfûr ve bu debdebe ile kasaba-ı mezkûreden sevk-i sutûr etmişler idi. Yaş Kasabası'nda ihtişâd eden Rusyalu'ya baş olan gebr-i zenîm ehl-i Islâm'ın ceyş-i ‘azîm ile her tarafdan hareketlerini ve Boğdan memleketini zabt niyyetinde olduklarını tashîh ile müteferrik olan askerini cem‘ u tetmîm ve o etrafı gereği gibi sedd ü tahkîm edüp, Nehr-i Prut'un kesreti ve cereyânında olan kemâl-i şiddeti, mürûr-i askere hâyil ve cisr binâsına ihtiyâc mess eylediğini mutazammın Hân ve sâyir ru‘esânın Serdâr-ı ekrem tarafına ‘arîzaları vâsıl olup, cisr inşâsına niyyet olunduğunu dahi küffâr istihbâr eylediklerine binâ‘en, me‘âbir ü mesâliki top vaz‘ıyla tarsîn ve tabya ve sâyir istihkâmât ile tahsîn eyledikleri serân-ı askere nümâyân oldukda, piyâdenin kılleti ve inşây-ı cisrin su‘ûbeti karşu tarafa mürûr kasdını fesh edüp, Hân-tepesi'nde ictimâ‘ eden a‘dâ üzerine teveccüh vecîh görülüp, bu niyyet ile cânib-i mezkûre ‘azîmet olunmuşidi. Düşmen taburuna istihkâm ve her cânibden hey‘et-i ictimâ‘iyyesine nizâm verdiğinden, asker-i İslâm gâh tekaddüm ve gâh te’ahhur ile [M2 85] cenge kıyâm ve çerha sûretinde bir iki defa i‘mâl-i seyf ü hüsâm etdiler ise dahi necah-i merâm kesret-i piyâdeye mevkuf olduğunu birkaç def‘a Serdâr-ı ekrem hazretlerine tahrîr u i‘lâm etmeleriyle, binâ‘en ‘alâ zâlik Ordu-yi hümâyûn'a vürûd eden asâkir pey-der-pey Tuna'dan imrâr ve Hân ma‘iyyetine tesyâr olunduğundan fazla Rumeli Vâlîsi ve Boğdan Ser‘askeri olan Vezîr ‘Abdî Paşa dahi Rumeli Eyâleti ve sâyir tavâyif-i askeriyle ol cânibe me’mûr ve iltikây-ı ferîkayn ile deşt ü sahrâ mânend-i deryâ mütemevvic olduğu bu ‘Abd-i ahkara manzûr olmuşidi. Zümre-i muvahhidîn kangi geçide gelüp, cisr inşâsını tasavvur eylediler ise düşmen müsâbakat ve karşu karşuya top cengiyle it‘âb-ı askerîye mübâderet etdiklerin-den gayri Falcı nâm geçidden leylen düşmen mürûr ve Hân ordusuna bilâ-infısâl top atup, tarfatu'l-‘aynda Tatar kavmini firâra mecbûr ve mâdde-i firâr sâyir askere sirâyet ve bâr ü büngâhı terk ile mu‘âvedet eylediler. Bu vak‘a-i garîbeden sonra nâ-çâr Hân tarafından isti‘âne vü istimdâd ve küffârın kesreti hasebiyle bi'n-nefs Serdâr-ı ekrem hazretlerinin kudûmü îrâd olundu.
