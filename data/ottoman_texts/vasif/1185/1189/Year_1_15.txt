Ref‘-i Vezâret-i Osman Paşazâde Mehmed Paşa ve Tebdîl-i Menâsıb-ı Ba‘zı Vüzerâ
Şam’da müddet-i medîdeden berü vâli ve hemyân-ı iktidârı nüküd-ı mütevâfire ile mâh olan Osman Paşa vefat eyledikte oğlu Mehmed Paşa pederinin emvâli tarafına i‘tâ ve rütbe-i vezâretle kadri i‘lâ olunduğu takdirde üç bin kise bedel ile Devlet-i aliyye’ye izhâr-ı hidmet eyleyeceğini inhâ ve ta‘ahhüdü üzere vezâret ile Haleb ve mütevâliyen Rakka ve Sivas eyâletleri gibi kesîrü’l-cedvâ menâsıb ile kayrılmışiken ancak üç yüz kise teslim ve bâkisi Şam Eyâleti’nin tevcihine ta‘lîk ile pey-der-pey der-i devlet-medâra tahrîrât takdim etmişidi. Hadâset-i sinn ü kühûlet sebebi ile umûr-ı haccı idârede liyâkati ma‘dûm ve farz-ı muhâl ile Şam tevcih olunsa edâ-yi deyn eyleyeceği mevhûm ve bâ-husûs bu mutâlebe-i müte‘âkibesi Şam vâlisini tebrîd ve rü’yet-i umûrdan teb‘îd etmekle kayd-ı vezâreti terkin ve emvâl ü eşyâsı kabz olunmak zımnında Kapıcıbaşı Sâdık Ağa mübâşir ta‘yîn olunup mübâşir-i merkum, müşârünileyhin emvâlini zabt ve kendisini Sivas
L
Kalesi’ne vaz‘ edüp Âsitâne-i sa‘âdet’e ric‘at ve makbûzu olan emvâli mahalline teslim ile edâ-yi hidmet eyledi. Adana vâlisi Kapıcı Vezir Süleyman Paşa Adana’dan isti‘fâ ve Karaman vâlisi olan Çatalcalı Ali Paşa’dan ahâli iştikâ etmekle Karaman Eyâleti Süleyman Paşa’ya ve Haleb Eyâleti Çatalcalı Ali Paşa’ya ve Trablusşam Eğribozlu Vezir Mehmed Paşa’ya tevcih ve bir an akdem mansıblarına lühûkları emr ü tenbîh olundu.
