Itlâk-ı Abdullah Molla Efendi ve Nefy-i İmâm-ı Sânî ve Azl-i Serbostâniyân
Sudûr-ı kirâmdan Îrânîzâde Mehmed Esad Efendi bundan akdem nefy olunan Tatarcık Abdullah Efendi’nin derece-i ilm ü hünerine vâkıf ve kayd-ı nefye ibtilâsı nefsâniyet-i erbâb-ı garazdan neş’et ettiğine dânâ ve ârif olup ıtlâkını cenâb-ı fetvâ-penâhîden ricâ vü niyâzı hayyiz-i is‘âfa resâ olup kaydı gurbetten âzâd ve telâkî-i iyâl ü evlâd ile ber-murâd oldu.
Hamise raddesini zamân-ı karîbde ihrâz eden imâm-ı sânî bir müddet tevkif olunduğuna tahammül edemeyüp şikâyeti mutazammın verdiği arz-ı hâl hakkında müstelzem-i iğbirâr ve infı‘âl olup Beykoz’a alâ-tarîki’n-nefy mübâ‘ade ve hakkında mütetâbi‘i’z-zuhûr olan ni‘metin hakkını edâda kusûr şeâmetini müşâhede eyledi.
Bostancıbaşı Halil Ağa mübtelâ-yi sû-i mizâc olduğundan mâh-ı mezbûrun yirmibeşinci günü ihrâc ve yerine Haseki Ağa idrâc olundu.
