Fevt-i Vezîr Süleyman Paşa ve Arabgirî tbrâhim Paşa
Karaman Vâlisi Vezir Süleyman Paşa Anadolu teftişi ile bir müddet heybet-endâz-ı kulûb-i eşkıyâ olup mansıbı olan Konya’ya avdetinde za‘f-ı piri tesiriyle mâh-ı mezkûrun muntasıfmda azm-i dâr-ı beka edüp, mahlûl olan mansıbı ile Kayseriye Mutasarrıfı Çerkeş Paşa nâil-i sürûr-ı bî-intihâ oldu.
Müteveffa-yi müşârünileyh şüce‘ân-ı vüzerâ-yi izâmdan  âkil ve müdebbir, hâzım ve mutabassır tehdidini îkâ‘a kadir, zâtında bahâdır bir vezîr idi. Ordu-yi hümâyûnda perde-ber-endâz-ı hadd u edeb olan güm-râhları cild-i evvelde tafsil olunduğu vech üzre seyf-i siyâsetle te’dîb ve cüsselerini ilkâ-yi kalîb eylediği Kuyucu Süleyman Paşa nâmiyle tezkâr olunmasına sebeb olduğundan başka Âsitâne-i sa‘âdet kâimmakamlığında dahi muhtekirân rüzgârı tazyik ve tesmîr ve ba‘zısım tağrîb ve ba’zısım tedmîr eylediğini nev-devletân-ı vakte hevl-nâk ve muhavvif görülüp sıyânet-i nefs ü mâl ve himâyet-i câh u ikbâlleri kasdiyle hakkında padişaha si‘âyet ve Anadolu teftişiyle azl ü iz'âcına mübâderet eylediler. Bu memûriyette dahi devlete izhâr-ı hidmet-i pesendîde ya‘ni giyâh-ı hod-reste-i vücûd-ı bugâtı dâs-ı siyâsetle direvîde edüp kadri bilinmedik bir vezîr ve merâtib-i aliyyede istihdâma cedîr bir pîr-i sütûde tedbîr idi.
Mısır Vâlisi Arabgirli Vezîr İbrâhim Paşa bir müddetten beri hücûm-ı ilel ü eskâm ile bî-zâr ve azm-i hıyâbân-zâr-ı dârü’l-karâr eylediği haberi vâsıl-ı der-i devlet-medâr olduğuna binâen Mısr-ı zâtü’l-ehrâm ile Aydın muhassılı sadr-ı sâbık îzzet Mehmed Paşa mazhar-ı ikrâm olup, münhal olan muhassıllık ile Mora muhassılı Hazînedâr Ali Paşa minnetdâr ve Mora muhassıllığı ile sâbıka Kefe seraskeri olup bir zaman kayd-ı esre giriftâr olan Vezîr Silahdâr İbrâhim Paşa nâil-i mesâr oldu.
Müteveffa-yi müşârünileyh rikâb-ı hümâyûn hizmetlerinde isbât-ı vücûd ve vezâreti hâlinde dahi efrâd-ı vüzerâdan ma‘dûd olup hûşyâr ve müstakim  ve tenû-mend ü cesîm bir vezîr-i bî-nazîr idi.
