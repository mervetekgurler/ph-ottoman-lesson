Çerâğ-Şüden-i Silahdâr-ı Hazret-i Şehriyârî be-Rütbe-i Vâlâ-yi Vezâret ve Tebdîl-i Ser-Çavuşân
Silahdârlık hidmet-i celîlesiyle ser-efrâz olan Mehmed Emin Ağa’da olan kabiliyet ve isti'dâd ma‘lûm-ı padişah-ı vâlâ-nijâd olup Muharremülharâm’ın üçüncü günü müntehâ-yi rüteb-i beşeriyye olan vezâret ile behrever ve an-asl ocak yazıcılığından tarîk-i hâcegâna duhûl ve bir müddet tezkirecilik ve çavuşbaşılık hidemâtı ile meşgül olan Abdüsselâm Efendi’nin tavr-ı melûfundan sadr-ı vâlâ-kadr hazretleri muğberr olmakla hizmet-i mezkûrede tefennün ve mahâreti mücerreb olan Mehmed Said Efendi çavuşbaşılık ile mesrûr ve selefi hânesinde ikâmet ve ârâm ile me’mûr oldu.
