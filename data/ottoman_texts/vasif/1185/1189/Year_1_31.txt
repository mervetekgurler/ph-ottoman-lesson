Ziyâfet-i Ağa-yi Yeniçeriyân be-sadr-ı âlî ve Vukü‘ât-ı Şâire
Yeniçeri Ağası Mustafa Ağa sadrıazam hazretlerini Ağakapısı’na da‘vet ve tertîb-i çeşn ü ziyâfet edüp istimâ‘-ı egânî-i sâzende ve hânende-gân ile ruha kuvvet ve müşâhede-i bâzendegân tâze rûbân ile kalbe neşât ve ferhat verildikten sonra bast-ı mevâid ü ferş-i han ve tenâvül-i et‘ime-i mütenewi‘ü’l-elvân akabinde ağa-yi mûmâileyh huzûr-ı sadrü’s-sudûr nisâr-ı tefârîk u tuhaf ve takdîm-i nutef ü turef edüp bu mukabelede dûş-i istîhâli ferve-i semmur ile tezyin ve makamında istikrâr va‘desiyle te’mîn olundu.
Medine-i Münevvere sükkânmdan Kumkumcu Mehmed ve Kandilîzâde Abdurrahim yek-dil ve yek-cihet ve ehl-i tayyibeyi ızrâra cesâret eylediklerinden gayri Hazîne-i Ravza-i Mutahhara’ya dest-i hıyâneti itâle ve birkaç nefer kimseyi bi-gayr-i hak izâle eyledikleri bâ-arz u mahzar südde-i a‘lâya inhâ ve o kutr-ı eşrefte bu makûle erbâb-ı ihânetin bekası hilâf-ı rızâ olduğuna binâen şeref-yâfte-i sudûr olan emr-i cihân-mutâ‘ iktizâsiyle merkümân ve hevâlarma ittibâ‘ edenler dûr-bâş-ı tevbîh ile ta‘zîr ve alâ-tarîki’n-nefy diyâr-ı ba‘îdeye tesyîr olundu.
Şeyhülislâm efendi bu esnâda evlâd-ı encâb-ı ulemâ ile birkaç nefer erbâb-ı fehm ve zekâya rüuslar i‘tâ edüp imtihânda idâre-i dersden aczi zâhir ve bakiyye-i imtihân iddi‘âsiyle vakt-i fırsata nâzır olan ba‘zı talebe nâ-sezâ-yi makam ba‘zı kelâm arz-ı hâle dere ile merfu‘-ı atebe-i şehriyâr-ı vâlâ-makâm etmişler idi. Müşârünileyh bu kaziyyeden müsteş‘ir ve hakkında vukü‘-ı iğbirâr ihtimâliyle mütekeddir olduğu aks-endâz-ı mir‘ât-i tab‘-ı pâdişâhî olup derûnunda izâle-i hadşe ve evhâm irâdesiyle hatt-ı hümâyûna mashûb tarafına bir sevb bol yenli ve şık kürk irsâl ve ol veçhile mutayyebü’l-bâl kılındı.
Sulb-i pâk-i hazret-i tâcdârîden zerârî-i mütetâbi‘i’z-zuhûr me’mûl-i erbâb-ı hads ü kıyâs ve bu esnâda Harem-serây-i hümâyûnda hâmil-i âvâzesi dahi sâmi‘a-res-i umûm-ı nâs olduğuna binâen eshâb-ı merâtib ü bedâyi‘ ve erbâb-ı hıref ve sanâyi‘  donanma levâzımâtım tehiyye ve âmâde ve zuhûr-ı vilâdete dîde-i intizârı güşâde ve vaz‘-ı hami hengâmmda bir cesed-i bî-rûh zuhûr ve enderim ve bîrim halkını bî-şu‘ûr edüp kable’l-istihlâl namazına mesâğ-ı şer‘î olmayup hemen resm-i ta‘ziye icrâsiyçün sadrıazam ve şeyhülislâm efendi hazerâtı ve şâir huzûru lâzım gelenler Enderun-ı hümâyûn’a şitâb ve ba‘zı mukaddemât-ı müselleme ile şehriyâr-ı sütûde-etvârı tesliyet-yâb ettikten sonra o gonçe-i nâ-güşûde-i gülzâr-ı saltanatı Vâlide Câmi‘i’nde defin-i taht-ı zemîn eylediler.
