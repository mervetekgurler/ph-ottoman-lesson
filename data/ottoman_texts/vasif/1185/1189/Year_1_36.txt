Nefy ü İ‘dâm-ı Süleyman Efendi Yazıcı-i Esbak ve Tağrîb-i Mustafa Bey
Süleyman Efendi devr-i Sultan Mustafa Hanide kâr-sâz-ı umûr ve Vekil Osman Paşa kapı kethüdalığıyla meşhûr olup, hidmetinden hüdâvendigâr-ı sâbık mahzûz ve bu cihetle nezd-i şâhânelerinde nazar-ı iltifât ile melhûz olup, Mustafa Bey-efendi dahi o asırda nedim ve mazhar-ı nevâziş-i şehriyâr-ı cem-hadîm olup, mukarribân-ı vakt bunların devletine hased ve birer cihetle tekdir ve ta‘zîm olunmalarına enfâs-ı si‘âyeti medd edüp Süleyman Efendi’yi Hotin ta‘mîri ünvâniyle Asitâne’den teb‘îd  ve İbrâil ordusu defterdârı iken i‘dâm ve nâ-bedîd ettiklerinden başka Mustafa Bey’i dahi Niş tarafına nefy ile dil-rîş-i teşviş eylediler.
Süleyman Efendi kapı kethüdâsı olduğu Osman Paşa’ya mîrîden güyâ vâfır akçe istihlâs ve irsâl eylediğini husemâsı îrâd ve Mustafa Bey dahi Kurd Ahmed Paşa’ya kapı kethüdâlık edüp mezâlimine mu‘în olduğu zebân-zed-i ehl-i fesâd olup hülâsa mûmâileyhimâya zâhirde birer cünha isnâd eyledklerinden biri seyf-i gadr ile maktûl ve diğeri belâ-yi celâ ile mahzûl oldu.
