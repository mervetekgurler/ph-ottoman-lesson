Tetimme-i Vukü‘ât-ı Bağdad ve Basra
Hâfız Mustafa Paşa, Ömer Paşa gailesini ber-taraf edüp emvâl ve eşyâsım kabz ettikten  sonra Zend Kerim’in kutr-ı Irak’a tasarruf niyeti ile her tarafa asker ta‘yîn ve Basra’yı muhâsara eden birâderi Sâdık Han Basra halkına zarar gelmemek üzere half ü yemîn edüp i‘timâd verdikten sonra bey‘ ü şirâ sûretinde şehre askerinin duhûl ve hurûcunu istid‘â ve tarafeyne fevâid-i ticâret husûlünü iddi‘â edüp tama‘-kârân-ı belde bu kavle rızâ-dâde ve bir iki gün miyânelerinde dâd u sited kapuları güşâde olup nâ-gâh Sâdık Han Basra’ya duhûl ve şehri zabt ile hakk-ı şâhî cem‘ine meşgûl olup mütesellimi olan Süleyman Ağa’yı ki sonra Bağdad’a vâli ve adi ü dâdı sebeb-i istirâhat-i esâfıl ü e‘âli olmuş idi.
Basra’da cem‘ ve ihtilâs ettiği tefârik ve tuhaf ile şî-zâde ib‘âs ve etrâf ve eknâfa ru‘b u hirâs eylediğini ve bu masâibin defi dâireleri muntazam birkaç vezîr ve küllî asâkir ve zehâir irsâline menût idüğü müşârünileyh tarafından mufassal ve meşrûh tahrîrât ile kar‘-ı sâmi‘a-i devlet ve fılhâl Diyarbekir Vâlisi Vezîr Abdi Paşa’ya vâfir asker koşulup külliyetli zehâir ve mühimmât dahi irsâl ve Bağdad’a vusûlü isti'câl olunmuşidi. Ömer Paşa emr-i âlî-şâna imtisâl edüp mansıbı tarafına şedd-i ahmâl-i irtihâl üzere iken Hâfız Paşa’nın hilâf-ı emr-i âlî tertîb-i cezâsma müsâra‘ati zabt-ı emvâl-i bî-şümârına tavti’a kabilinden olduğunu evliyâ-yi umûr tashîh ve bu garaz husûlünden sonra ağniyâ ve tüccâr-ı memleketi def-i sevret-i A‘câm şâyi‘asiyle tecrîm eylediğini menhiyyen ihbâr-ı tasrîh edüp maddeteyn-i mezkûreteyn ahâlî-i Bağdad’ı tebrîd ve müşârünileyhe i‘ânet ve imdâd etmek vâdisinden teb‘îd ettiğini Abdi Paşa dahi Bağdad’a vusûlünde tahkik ve rivâyet-i evveliyi tasdîk edüp fî-mâ-ba‘d Hâfız Paşa’nm Bağdad’da ikâmeti muzırr ve bir fitne hudûsuna sebeb olacağı ezhân-ı kâr-şinâsân-ı  zemânede müstakar olup Bağdad Eyâleti sırren Abdi Paşa’ya tevcih ve bu keyfiyetin Bağdad’a duhûlünden mukaddem ifşâ olunmaması tenbîh olunup müşârünileyh dahî tevfîk-i Hak’dan mahrûm ve gulüvv-i ahâlî ile Bağdad’dan çıkup rû-be-râh-ı cânib-i Rum olduğu, kâr-fermâyân-ı devlete ma‘lûm oldukta Bağdad Eyâleti ahvâl-i Irak’a âşinâ bir kimseye tevcih olunmak ecânibden evlâ ve bâlâda beyân olunduğu vech üzre ba‘de’l-istiftâ tavâif-i Kızılbaş üzerine asker ta‘yîni karâr-dâde-i erbâb-ı şûrâ olup kethüdâlardan Abdullah Ağa ve Mardin voyvodası Haşan Ağa’da âsâr-ı meleke ve isti‘dâd nümâyân ve ikisi de şân-ı vezârete şâyân olmalarıyla Basra’yı dest-i A‘câm’dan tahlîs şartıyla Bağdad Eyâleti Abdullah Ağa’ya ve Şehrizor Eyâleti Haşan Ağa’ya rütbe-i vâlâ-yi vezâretle ihsân ve şimdilik bu tertîbât ile itfâ-yi nâr-ı sûzân kılındı.
