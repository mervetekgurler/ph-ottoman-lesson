Itlâk-ı Çelebi Efendi ve Tevcîhât-ı İlmiyye ve Nüzûl-i Fülke-i Hümâyûn
Fer‘-i Hazret-i Mevlânâ kuddise sırrahu’l-azîzden Çelebi Efendi hakkında Karaman Vâlisi Çerkeş Paşa hilâf-ı vâki‘-i ba‘zı keyfiyet inhâ ve ihtilâl-i beldeye illet olduğunu iş‘âr ile bir mahalle nefyini istid‘â etmiş idi. Arzına binâen mûmâileyh Manisa’ya iclâ olunmuş idi. Hakkında tertîb olunan ifk-i  iftirâ [ve] isnâdât erbâb-ı ağrâzdan tevellüd eylediği zâhir ve hüveydâ olup işâret-i cenâb-ı fetvâ-penâhî muktezâsmca ıtlak ve hakkında ebvâb-ı isâet-i nâs iğlâk olundu.
İş bu Zilkade gurresinden zabt etmek üzere hükümet-i İzmir Samancızâde Ömer Efendi ismine tahrîr ve Yenişehir kazâsı ile Celâl Molla Efendi tevkîr ve Selânik Mevleviyeti ile Köprülü İmamzâde Ahmed Efendi’nin çeşm-i ibtihâcı tenvir olundu. Zât-ı behcet-simât-ı mülûkâneye muhtass olan sandal ile fûlke-i hümâyûnun bundan akdem inşâsına ibtidâr ve bu esnâda hitâma reşide olduğu ihbâr ve Şabânülmuazzam’m on sekizinci günü sadrıazam ve şeyhülislâm efendi ve şâir memûrlar âmâde ve du‘â-yi padişâhî zımnında dest-i ibtihâli güşâde ettikten sonra sandal ve fülkeyi rû-yi deryâya tenzil ile hizmetlerin tekmil eylediler.
