Vukü‘-ı Tevcîhât
İş bu Şevvalülmükerrem’in yedinci günü âdet-i dîrîn-i Devlet-i ebed-karîn üzere tevcîhât vâki1 olup hüddâm-ı Bâbıâlî ile rikâb ağaları ve şıkk-ı evvel ve sânî ve sâlis bi-ecma‘ihim ibkâ olunup, defter emâneti ile reis-i esbak Elhac Abdürrezzak Efendi taltif ve baş muhâsebe ile Hâşim Ali Bey ve Anadolu muhâsebeciliği ile Esseyyid Abdülkerim Efendi te’lîf olunup Şehremâneti Nazif Ahmed Efendi’ye tevcih ve süvâri mukâbeleciliği ile Âtıfzâde Ahmed Bey’in kadri tenvîh ve cizye muhâsebeciliği ile Nuri Bey’in hâli terfih olundu.
Sipâh kitâbeti ile Nahifi Efendi kuvvet-yâb ve küçük rûznâmeye Safiye Sultanzâde Mehmed Sâdık Efendi intihâb olunup piyâde mukâbeleciliği ile Râfet Mustafa Efendi tebşir ve küçük evkaf ruûsu Nâmık Efendi’nin defter-i âmâline kayd ü tahrîr ve bakâyâ-yi erbâb-ı menâsıb, hall-i İlâhî sünûhuna ve sene-i âtiye tevcîhâtına, te’hîr olunup ba‘zıları dahi atâyâ-yi şâhâne ile def-i zarûret ve ihzâr-ı esbâb-ı ma‘işet eyledi.
Ocak ağalıklarından sipah ağalığı Hatibzâde  Ahmed Ağa’ya sezâ ve silahdâr ağalığı müntemiyân-ı sadr-ı vâlâ-şândan Feyzi Ağa’ya revâ görülüp, cebecibaşılık sâbıkı Kürd Mehmed Ağa’ya ihsân ve arabacıbaşılık ile Süleyman Ağa ve Tophâne Nezâreti ile yazıcı-i sâbık Ahmed Efendi kâm-rân kılındı.
