Ziyâfet-i Sadrıazam be-Şehriyâr-ı İskender-Haşem
Sadr-ı âlî-kadr hazretleri âm-ı mâzîde sebkat ettiği gibi padişah-ı dil-âgâh hazretlerini kemâl-i tazarru1 ve meskenet ile Paşa-kapısı’na da‘vet ile tertîb-i ziyâfet ve şehinşâh-ı pâkize-tıynet da‘vetine icâbet buyurup:
Görse-ger tantana-i câhmı çeşm-i hâkân
Olmak isterdi der-i ma‘deletinde derbân.
Mefhûmunda münba‘is debdebe-i mülûkâneleriyle Sarây-i âsafî’ye pâ-nihâde-i izz ü şân olup bir zamân istimâ-ı esvât-ı hânende-gân ve sâzende-gân ile kesb-i neşât ve bir zamân temâşâ-yi raks-ı hûb-rûyân ile celb-i mâye-i şâdî ve inbisât buyurup vakt-i şâm tenâvül-i ta‘âm ve sadr-ı müşârünileyh ile hâzır-bi’l-meclis olan şeyhülislâm ve kapudan paşaya birer sevb-i semmur kürk ilbâs ve azîmet-i şâhâneleri ihsâs olundukta mukaddemce ihzâr olunan cevâhir-i abdâr ve derârî-i tâb-dâr hâk-i pâ-yi hümâyûnlarına nisâr ve seng-i rikâbda keşîde ve ihzâr olunan esb-i berk-i reftâra süvâr ve saray-i âlîlerine pây-endâz-ı şevket ü vakar oldular.
