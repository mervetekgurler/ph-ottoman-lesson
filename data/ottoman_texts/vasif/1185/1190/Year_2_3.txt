Tevcîhât-ı İlmiyye
Muharremülharâm’ın onbeşinci günü Üsküdar kazâsiyle Bıçakçılar imâmı hafidi Esseyyid Mehmed Fâiz Efendi’nin deşne-i emeli fesân-ı inâyetle teşhîz ve Havâss-ı refi‘a kazâsiyle ser-müneccimîn-i hassa Abdullah Efendi’nin ahkâm-ı zâirçe-i ikbâli tenfîz olundu.
Ahmed Paşazâde Veliyyüddîn Bey-efendi geçen sene Mekke Pâyesi memûliyle o tarîk-i meymenet-refîkden acz-âver ve zimâm-ı nevbeti teslîm-kerde-i dest-i âhar olup memûlünden nevmîd ve mahrûm ve hasâret-i tarîk ile beyne’l-akrân mu‘âteb ve melûm olmuşidi.
Bu sâl-i ferhûnde-fâlde Mekke-i Mükerreme kazâsına dest-i temenni bî-dirâz ve mahdûm-ı endek-sâline ruûs i‘tâsım cenâb-ı fetvâ-penâhîden niyâz edüp bir sene kadar tarîkinde müteehhir olmak cihetiyle ricâsı hayyiz-i is‘âfa vâsıl ve yevm-i zabtından rütbesine i‘tibâr ile Mekke-i Mükerreme kazâsına nâil ve mahdûmunun dahi hâriç  ruûsiyle hilâl-i izz ü rif ati bedr-i kâmil olup Medîne-i Münevvere kazâsiyle Yakub Efendi dahi ref-i endûh ve esef ve cânib-i mîrîden mu‘în olan idrârât ile ikisi dahi tahsîl-i mâye-i ni‘met ü teref eyledi.
