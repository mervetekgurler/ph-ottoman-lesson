İcmâl-i Ahvâl-i İraniyân
Memâlik-i vesî‘ü’l-ercâ-yi İran’da kabl  e’l-bi‘se hükümrân olan ekâsire-i Acem da‘vet-i âmmeye dâhil olduklarından taraf-ı risâlet-penâhîden millet-i beyzâ-yi İslâmiyeye tergıb ve adem-i kabûlden terettüb eyleyecek mahâvif ve ehvâl ile terhîb olunmuşlar idi. Ru‘ûnet-i riyâset ve vüs‘at-i mülk ü devlet kendülere perdedâr-ı gaflet olup nâme-i hümâyûn-ı fahrü’l-mürselîni temzîk ve haklarında 55-A' kavl-i şerifinin sudûrunu mehere-i müverrihin tahkik eyleyüp çok geçmeden şirâze-i devletleri münhâl ve az zamânda nizâm-ı devletleri muhtel olup, memâlik-i mezbûreden Fârs ve Irak-ı Acem’e istilâ edenler dahi mütemekkin olamadıkları hasebiyle iklîm-i mezkûrun ba‘zen bi-külliyâtihâ ve ba‘zen bi-cüziyâtihâ gâh Âl-i Büveyh elinde ve gâh Şebânkâre mülûkü ve Salgurîler hükümetinde müstakarr olup yüz sene mikdârı Cengizîlere nasib ve sademât-ı fıtne-engîzlerinden bi’l-külliye harâb olmağa karîb olmuşiken Muzafferîler zuhûriyle şûriş-i memleket teskin ve bir az vakt Timurîler câ-nişîn olduktan soma yirmi sene kadar İncûyân tasarrufunda kalup dokuz yüz elli tarihlerinde Safeviyye’ye intikâl ve o hilâlde rafz u ilhâd keyfiyetleri zuhûra başlayup ehl-i sünneti mübtelâ-yi hizy ü nekâl-i ehl-i dalâl etmişidi.
Mir Veys Oğulları nâ-gâh zuhûr ve o kavm-i gavâyet-pîşeyi müdemmer ve makhûr edüp kırk tarihlerinde efrâd-ı askerî ve kabîle-i Afşar’dan da‘iyyü’n-neseb ve mechûlü’l-haseb olan Nâdir refte refte mülk-i Acem’e zâfîr ve yirmi sene mikdârı sırren ve alenen da‘vâ-yi hükümet edenleri iftihâs ve zûr-ı bâzû-yi tagallüb ile  furû‘ ve şu‘belerin kat‘ ve târ ü mâr ve îran zemini nefsine istihlâs edüp şahlık ünvânıyla kesb-i iştihâr ve âkıbet, ol dahi maktûl-i tîğ-i hûn-hâr ve evlâd u ahfâdı birkaç sene birer mahalde mütemekkin oldular ise dahi inkılâbât-ı rüzgâr ile onlar dahi muzmahill ve nâm u şânları sahîfe-i âlemden zâil olup bâlâda beyân olunduğu vech üzere tâb-âverân-ı hânân-ı A'câmdan Âzâd Han ve Feth Ali Han ve bunlar eşbâhı zûr-mendler birer mahalli istilâ ile muhârebeye mübâşeret ve Âzâd Han cümleye gâlib gelmişiken esâfil-i askerîden ve Zend aşiretinden Zend Kerim, nazar u itibârdan sukutu hâlinde onar onbeşer evbâş-ı A‘câm ile etrâfı tâht u târâc ve fuls-i ahmere muhtâc iken giderek bâzâr-ı iştihârı revâc bulup, cemiyetine kesret ve bâzû-yi iktidârına kuvvet gelüp birkaç defa Âzâd Han ile muhârebe ve gâh muhâzeme ve gâh mugâlebe ile imrâr-ı zamân ve âkıbet Âzâd Han askerini perîşân ve hân-ı mezbûr bu mezellet ve hârî sebebi ile diyâr-ı ademe şitâbân olup Vekil-Şah ünvânmı teşhir ile Zend Kerim mülk-i Acem’in ekser mahalline mâlik ve şâir hanların ba‘zısı tarafına meyi ve ba‘zısı hâlik olup, hayatta olanların evlâd u akâriblerini alâ-tarîki’r-rehn dârü’l-mülk ittihâz ettiği Şîraz’da ibkâ ve istihsâl-i emniyet, akabinde tevsî‘-i mülk dâ‘iyesine düşüp inân-ı azimetini mülk-i âhara irhâ eyledi.
Ömer Paşa vaktinde Basra ve Deme ve Mendelcin ve Kürdistan etrâfında birer bahâne-i za‘ife ile îkâd ettiği nevâir-i fiten gün be-gün  alevgîr olduğu bâlâda güzâriş-pezîr-i hâme-i tahrîr olmuşidi.
İnkılâbât-ı İran takrîbi ile Âzâd Han ve şâirleri Devlet-i aliyye’yi teshîr-i İran’a iğra ve kendüleri Devlet-i aliyye’ye istizhâr ile ednâ bir mahalle kanâ‘at eyleyeceklerini îmâ etmişler iken vakt-i Nâdirî’de İrâniyân ile mün‘akid olan şurût-ı müsâlahaya Devlet-i aliyye ri‘âyet edüp sugürda vâki' vülât ve hükkâma evâmir-i aliyye tisyâr ve tecâvüz ve tahattîden inzâr olunduklarından başka züvvâr ve tüccârları kemâ-fı’l-evvel eyb ü zâhib olup veçhen mine’l-vücûh rencide olunmamaları tenbîh ü iş‘âr ve hattâ Zend Kerîm Han şâyân-ı muhâtabât-ı mülûkâne olup i‘lân-ı cülûs-ı hümâyûn zımnında tarafına kerem-nâme tahrîr ve Vehbi Efendi tesyîr olunup bu cânibden uhûd-ı müsâlemenin ri‘âyetinde izhâr-ı taksir olunmadığı gibi o taraftan dahi vikâye-i şurût iltizâm olunması tezkîr olunmuşiken hân-ı mezkûr cibilletinde merkûz olan habâseti icrâ ile hilâf-ı şurût-ı mu‘âhede bâ‘is-i muhârebe ve mecâlde olur evzâ‘ irâe ettiği Devlet-i aliyye’yi mukabeleye ilcâ edüp, verilen fetvâ mûcibince ebvâb-ı sefer güşâde ve her tarafa bu keyfiyet ifâde ile asker ve mühimmât âmâde kılınup bir taraftan Şehrizor vâlisi Vezir Haşan Paşa ve bir taraftan Bağdad vâlisi Vezir Abdullah Paşa tertîb olunan asâkir-i bî-şumâr ile tenkîl-i A‘câm‘a ikdâm ve sugürdan ihrâc ve tahattî ile o kavm-i güm-râhı müste’sıl-i hüsâm-ı intikam etmek bâbında evâmir-i aliyye ısdâr ve Diyarbekir Vâlisi Vezir Hazinedar Ali Paşa dahi Diyarbekir seraskerliği ile nâm-dâr olup Bağdad’a me’mûr asâkir-i  mansûreyi pey-der-pey tesyîr ve iktizâ ettiği hâlde bi’n-nefs azîmet eylemesi tarafına tahrîr olunduğundan başka Aydın Muhassılı Vezîr Uzun Abdullah Paşa sürücü ta‘yîn ve ba‘zı a‘zâr ile harekete butu’ ve rehâvet izhâr edenleri kerhen ve tav‘an ihrâc etmek me’mûriyeti tarafına ifade ve tebyîn ve kul kethüdâsı iken Kuyucu Süleyman Paşa gadriyle ma‘zûl olan Halil Ağa mukaddemâ Bağdad ağası olmak takrîbi ile o taraf ahvâline vâkıf ve kendüsi dahi hadd-i zâtında resm-i siyâset ve istihdâm-ı asker semtini ârif cerî ve cesûr bir merd-i gayûr olduğundan ta‘yîn olunan ortalara ağa nasbiyle me’mûr oldu.
Devlet-i aliyye muhâlifleri olan kavm-i A‘câmı her taraftan tazyik ve iz'âc ile mutâlebe-i amâna muhtâc etmek tedbîrât-ı müstahseneden olduğuna
binâen Azerbaycan tarafına dahi Kars cânibinden asker ta‘yînini ba‘zı hayr-hahlar sevk edüp ancak Azerbaycan halkının Zend Kerim Han’a mutâva‘atları mechûl ve halleri istibâne olunmadan üzerlerine ta‘yîn-i erbâb-ı huyûl sûret-i gadrde bir kâr-ı nâ-ma‘kül olmağla ibtidâ-yi emrde o havâlide olan hanlara Zend Kerim’in sû-i efâli ve memâlik-i mahrûseye tecâvüz ile fesh-i sulha bâdî olduğu inha ve her taraftan üzerine asker-i padişahî ta‘yîn olunduğu îmâ olunarak rekîz-i zamirleri istiksâ olunmak evlâ görülüp zikr olunan hanlara bu zeminde mekâtîb tahrîr ve Kars ve Ahısha taraflarından irsâl ile istikşâf-ı zamir kılınmış idi. Hânân-ı Azerbaycan taraf-ı  müstelzimü’ş-şeref-i tâcdârîden haklarında sünûh eden rahm ü şefakatden her veçhile minnetdâr ve şimdiye dek Zend Kerim’in taht-ı ribka-i itâ‘atinde olmayup cânibdâr-ı saltanat-ı seniyye olacaklarını sıdka makrûn tahrîrâtlarıyla iş‘âr eylediklerinden gayri ilelebed ubûdiyet-i Devlet-i aliyye’yi kabûl edüp bu ahd-i vesîkden nükûl etmeyeceklerini dahi niyâz-nâmelerinde tafsil ve Tiflis Hanı dahi ubûdiyetini tezyîl ve mahsûs arîzasıyla âdemini dergâh-ı vâlâya tavsîl eyledi.
İran halkı me’lûf-ı rafz u ilhâd ve sünnîlere adâvet ile mecbûl bir kavm-i zâhirü’l-fesâd olduklarına binâen “mâl ve canlarını vikaye zımnında Zend Kerim taTîmi ile şâyed izhâr-ı firûtenî ve istizlâl eylediler” deyü kulûb-i ekâbire zann ü gümân müstevli olduğundan başka Kars cânibi seraskeri dahi bu ma‘nâyı te’yîd ve zunûn-ı nâsı te’kîd eylediğine binâen hazm u ihtiyâta ri‘âyeten o havâli askeri müşârünileyh ma‘iyetine tertîb ve Erzurum’dan hareket ile Kars sahrâsına nasb-ı hıyâm etmek tasvîb olunup, zikr olunan hanlar te’lîf ve adem-i tevhîş ile habâyâ-yi ahvâlleri teftiş olunup devlete itâ‘at ve Zend Kerim’e muhâlefet üzere oldukları tahakkuk ettikte yedlerinden sened-i mevsûk ahzine mübâderet eylemesi serasker-i müşârünileyh tarafına makâm-ı sadâretten tahrîr ve işâret olundu.
