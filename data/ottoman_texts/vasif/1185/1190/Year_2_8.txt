Tercüme-i Vezir Ömer Paşa
Müteveffâ-yi müşârünileyh zamân-ı mütetâvileden berü Bağdad’da vâli ve sît-i adi ü şecâ’ati ma‘lûm-ı esâfıl ve e‘âli olan Vezir  Süleyman Paşa, merhûmun memâlîkinden olup bir zamân hızn-ı terbiyede nümâ-yâfte-i vücûd ve giderek ilm-i fürûsiyyet ve edebde dağzen-i kalb-i hasûd olup isti‘dâd ve kabiliyetine nazaran müşârünileyhi her umûruna âşinâ ve giderek dâiresine kethüdâ edüp ba‘de’l-vefât hânesinde uzlet-güzîn-i emn ü emân ve eyâlet-i Bağdad, Basra vâlisi Ali Paşa’ya tevcih olundukta tab‘ına girân ve tenevvür-i himmetine feverân-ı tareyân edüp tekâzâ-yi nefs-i emmâre ile fıtne-cûyân-ı memleketi tahrik ve Ali Paşa’nın rişte-i hükümetini Bağdad’dan tefkîk edüp katline min-akvâi’l-esbâb ve İran halkıyla ittifâkım şâmil müzevver ve masnû1 kâğıtlar ihtirâ‘ edüp hakkında kizb ü dürûğ-ı irtikâb ve bu bâbda kaleme aldıkları arz u mahzar Sırrı Selim Efendi vesâtetiyle devlete takdim ve icrâ-yi cûybâr-ı zer ü sim kılınup Bağdad Eyâleti’ni âkıbet-i nefsine tahsis ve Basra ve Şehrizor eyâletlerini dahi eyâdî-i bî-gâneden tahlîs edüp vâfır-i zamân kutr-ı Irak’da hükümrân ve encâm-ı kâr Ali Paşa’ya sebkat eden gadr sebebi ile mazhar-ı kahr-ı Cenâb-ı Yezdân oldu.
Müşârünileyh salâh-ı hâl ve safvet-i bâl ile müştehir ve Zend Kerim maddesine gelince nefs-i Bağdad belki cümleten arz-ı Irak’da dest-yârî-i baht-ı mes‘ûdiyle âsâr-ı râhat ve âsâyiş münteşir olup sinn-i ömrü yetmişe mütenâhiz ve ekser-i ömrü fevz ü sa‘âdeti hâiz bir düstûr-ı vakür idi.
