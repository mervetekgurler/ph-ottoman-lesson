Hânden-i Mevlid-i Şerif ve Havâdisât-ı Şâire
Şehr-i Rebiülevvel’in onikinci günü kânûn-ı saltanat-ı Devlet-i aliyye’leri üzere padişâh-ı rûşen-dil istimâ‘-ı mevlid-i Hatemü’r-rüsül kasdıyla Sultan Ahmed Câmi‘-i şerîfi’ne nâzil ve dîdâr-ı fâizü’l-envârlarıyla o meclis-i akdesde bulunanlar kusvâ-yi mertebe-i sürür u şâd-mâniye vâsıl olup kırâat-i mevlid-i Hazret-i Nebevi hitâmında tevsen-süvâr-ı mecd ü şevket ve saray-ı âlîlerine pâ-nihâde-i yümn ü bereket oldular.
Erbâb-ı kalem vaktiyle Bâbıâlî ve defterîye gelmediği tab‘-ı âsafıye bâ‘is-i tahdîş ve erbâb-ı mesâlihin umûru dahi berhem-zede-i ta‘tîl ve teşvîş olup fî-mâ-ba‘d vakt ü zamâniyle iyâb ü zehâb üzere olmaları içün buyruldular tahrîr ve mütenebbih  olmayanları va‘îdât-ı ekîde ve tehdîdât-ı şedide ile inzâr ve tahzîr olundu.
Eyyâm-ı bahâr kudümüyle tab‘-ı hümâyûnda nakl ü hareket emâreleri bedîdâr ve Muharremülharâm’ın yirmiüçüncü hamiş günü Karaağaç Sâhilhânesi mukaddem feyz-i tev’em-i şâhâneleriyle reşk-fermâ-yi gül-zâr olup letâfet-i bahâr zâil ve şems-i münîr-i burc-ı cevzâya dâhil oldukta ta‘na-zen-i hercâ-yi latif olan Beşiktaş Sarayı’m teşrif buyurdular.
