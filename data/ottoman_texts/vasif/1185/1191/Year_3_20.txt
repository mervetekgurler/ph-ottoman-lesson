Memûriyet-i İzzet Ahmed Paşa be-Cânib-i Medîne-i Münevvere ve Havâdisât-ı Şâire
Medîne-i Münevvere lâ-zâlet-i bi-envâri’l-ilâhiyye-i müsevverede mütemeddin ve mutavattm ve mücâveret ile mütemekkin olan ağniyâ ve fukarâ ve akviyâ ve zu'afâmn kemâl-i emniyet ve râhatları nukâve-efkâr-ı şehriyâr-ı pâk-tıynet olup, ancak bir müddetten berü belde-i mezkûrede ba‘zı eşhâs peydâ ve celb-i hutâm-ı dünyâ hâtıralariyle kesb-i teferrüd ve isti‘lâ sadedinde olup rûz u şeb biri biriyle gavga ve sükkân-ı tayyibe-i tayyibeyi teşvîş-i hâtıra mübtelâ eylediklerinden fazla Harem-i Muhterem-i Nebevî’ye ba‘zen tüfeng dânesi isâbet ve bu takrîb hetk-i perde-i hürmet eyledikleri sâmi‘a-res-i veliyy-i devlet olup zikr olunan şûriş ü ihtilâli izâle ve tathîr ve Medine-i Münevvere’de ikâmet ile hilâf-ı şer ve kânûn harekete tasaddî edenleri kahr u tedmîr etmek bâbmda, bir vezîr-i dilîrin ol savb-ı eşrefe ta‘yîni istisvâb ve Haleb vâlisi İzzet Ahmed Paşa bu emr-i ehemmi temşiyete intihâb olunup, fıkdân-ı kuvvet ile giriftâr-ı kayd-ı ıztırâb olmaması zımnında Mısır tarafından vâfır zahâir ta'yîn ve yüz elli kise Şam etrafında olan mîrîden ihâle ile su‘ûbet-i me’mûriyeti teshîl ve tehvîn olunduğundan başka Aydın muhassıllığı tarafına tevcîh ve hâsılâtı mütesellimi tarafından îsâl olunmak sûretiyle dahi terfih olunmuşidi. Müşârünileyh Şam’a vardıkta havâle olunan malı tahsilde âciz  olup Şam vâlisi dahi hüccâcı alıp gitmiş bulunmağla bir hatve ilerüye gidemediği sâmi‘a-i evliyâ-yi umûra mevsûl ve esbâb-ı azimeti mefküd olduğundan kale getürdüğü i‘tizârât müvecceh ve makbûl olup Kudüs Sancağı ile müşârünileyhe medd-i yed-i nevâziş ve Medine-i Münevvere muhâfazası Cidde vâlisi Nablusî Mustafa Paşa’ya sipariş olunup, münhal olan Haleb Eyâleti sâbıka Kuds-i şerif mutasarrıfı olan İbrâhim Paşa’ya bâ-rütbe-i vezâret ihsân ve Diyarbekir seraskeri Ali Paşa’dan çendân bir hidmet nümâyân olmadığından başka ahâli ve asker ile hüsn-i ülfeti olmayup azli istihsân olunmağla A'zaz ve Kilis sancaklariyle tezlîl ve Diyarbekir Eyâleti ve seraskerliği Uzun Abdullah Paşa uhdesine tahvil olunup Ali Paşa’nm mukaddemâ ber-vech-i ilhâk mutasarrıf olduğu Rakka Eyâleti Vezir Çerkeş Haşan Paşa’ya inâyet ve Hüdâvendigâr Sancağı’yle Mîrâhur Mustafa Paşa mazhar-ı lûtf u mürüvvet kılındı.
