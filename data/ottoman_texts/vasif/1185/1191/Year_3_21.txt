Azl ü Nasb-ı Sadr-ı Rumeli
Sadâret-i Rum’a şeref-bahş olan Esseyyid İbrâhim Efendi işbu Cumadelâhire gurresinde müddet-i örfiyesin tetmîm ve Murad Molla Efendi sâniyen sadâret-i mezkûre ile tekrîm olunup sâbıka Anadolu kazaskeri olan Dürrîzâde Nurullah Efendi bi-hasebi’l-nevbe sadâret-i Rum’a müteheyyi iken halef-i matlab inkisâr-ı kalbine sebeb olduğundan şeyhülislâm-ı vakt Rumeli pâyesiyle cerîha-i derûnuna merhem-zen-i tesliyet oldu.
