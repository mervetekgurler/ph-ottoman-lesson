Tesviye-i Ahvâl-i Erbâb-ı Ze‘âmet ve Tîmâr
Farîza-i gazâ vü cihâdı i‘tiyâd ve te’yîdât-ı ilâhiyye ile zabt-ı bilâd-ı erbâb-ı küfr ü inâd eden Devlet-i aliyye-i ebediyyü’l-istimrâr seferlerde süvâriye muhtâc olduğundan ıktâ‘-ı arâzî-i mîrîden her şahsa ifrâz-ı mekân ve tîmâr ve ze‘âmet i‘tibâriyle her birini sâhib-i tâb ü tüvân edüp nân-pâreleri mahsûlüyle kesb-i refâhiyet ve sefer vukü‘unda i‘mâl-i seyf ü sinân ile izhâr-ı celâdet ve hafr-i hendek ve hıfz-ı serhadde zahir olan metânetleri  ve şâir umûr-ı cengte mesbûk olan hidmetleri yâd-daşt-ı erbâb-ı tecrübe ve hunket olup ancak bir müddetten berü nizâm-ı halleri muhtel ve nân-pâreleri eyâdî-i bî-gâneye geçüp seferber olduklarında mültezimleri yedinden akall-i kalîl bedel ahziyle idâre-i umûr edemeyüp âvâre-i şugl ü amel olduklarından gayri sevret-i askerîye mâni1 olan hidmet-i ağniyâya mübâderet ve ricâl dâirelerinde mil’i batna kanâ'at ve bu veçhile nân-pârelerini himâyet ve alay beğileri dahi ekser hâlde eclâf-ı nâstan bulunup kuvve-i mâliye ile o rütbeyi tahsil ve basımları tek durmayup üç ayda bir istediklerini makamında tenzil ve alaybeğilerin zimâm-ı azl ü nasbları yedlerinde olan ekâbir dahi istihsâl-i câize ile nîk ü bedi aramayup azl-i mu‘accelde muzmer olan fesâdâta bakmayup tevcîhde isti‘câl ve bu vesâil ile gürûh-ı mezkûr dahi giriftâr-ı ser-pençe-i ıztırâb-ı hâl olup, bundan soma sefer zuhûr ettiği takdirde kavm-i mezkûr etvâr-ı sâbıkalarm icrâda bî-tâb u kudret ve ekser-i tîmâr ve ze‘âmetten dest-şû-yi ferâğ olarak cünûd-ı mürettebe-i devlete tareyân-ı kıllet ihtimâlinden başka seferlerde tecrübesi sebkat eden evbâş-ı levend ve süvârî-i aşâire devlet muhtâc olup muhârebe vukü‘unda yek-lahza şiddet-i âlât-ı nâriye-i a‘dâya tâb-âver olmayup fırâr-ı ani’z-zahf hatîasını irtikâb ve bu sû-i sanî‘ şâir asâkire sirâyet ile evliyâ-yi umûru tâkat-güdâz-ı pîç ü tâb eyleyecekleri bî-irtiyâb olmağla tâife-i mezkûrenin nizâm-ı hâlleri resîde-i derece-i vücûb ve kânûn-ı kadîmleri icrâ ve ba‘zı avârız ile terk ve ilga olunan şurûtları  tecdîd ve ibkâ oluması inde’l-ukalâ bir emr-i mergüb olduğundan kethüdâ-yi hazret-i âsafî Süleyman Feyzi Efendi ve reisülküttâb olan Ömer Vahîd Efendi ve bilfiil defter emîni olan Elhac Abdürrezzak Efendi bu husûs-ı lâzımü’l-i‘tinâya me’mûr olup verdikleri nizâm hatt-ı hümâyûn ile tekîd ve cerâid-i aklâma kayd ile ma‘ü’l-izâfe kânûn-ı kadîmleri tecdîd olunup tafsiline ıttılâ‘-ı murâd edenler mahalline mürâca‘at etmek üzere tesîr-i sevâd-ı evrâktan ictinâb ve terk-i tavr-ı ıtnâb ile meslek-i ihtisâr istihbâb olundu.
