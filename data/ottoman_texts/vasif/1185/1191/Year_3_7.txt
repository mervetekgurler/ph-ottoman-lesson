Ba‘zı Tevcîhât ve Nasb-ı Ağa-yi Yeniçeriyân
Musul vâlisinden irsâl-i zehâir husûsunda müsâmaha itikâdiyle Bağdad vâlisi şikâyet ve eyâlet-i merkümede ibkâsı tevlîd-i mazarrat eyleyeceğini işâret eylediğinden gayri Şehrizor vâlisi Vezir Haşan Paşa’ya i‘ânet lâzım geldiğini beyân ve Musul Eyâleti ilhakıyla mübtelâ olduğu ıztırâb-ı hâlden vâreste olmasını âverde-i zebân edüp, Musul Eyâleti iltimâs üzere Haşan Paşa’ya ilhak olunup selefi Abdülcelilzâde Vezir Süleyman Paşa’ya eyâlet-i Sivâs tevcih ve o havâliden teb‘îd ü tenzih ve selefi Vezir Yeğen Ali Paşa Konya Eyâleti ile tevkîr ve Yazıcızâde Vezir Mustafa Paşa Karahisar Sancağı’yla tahkir olunup, Hotin muhâfizlığı tevcih olunan Topal Osman Paşa hafidi Vezir Mehmed Paşa hilâl-i tarîkte iken Amavud Süleyman Paşa’nın hüsn-i hâlini müeyyed, Hotin tarafından arz u mahzar vârid olduğuna binâen muhâfaza-i mezkûre kemâ-kân uhdesine tahvil ve Mehmed Paşa’nın Deliorman nizâmâtı zımnında Hezargrad’da ikâmeti ta‘cîl olundu.
Yeniçeri ağalığiyle vezâreti cem‘ eden Tumacızâde Ahmed Paşa’nın Rumeli taraflarında istihdâmı menvî-i zamir ve evâhir-i Muharremülharâm’da Tırhala Sancağı’yla mazhar-ı lutf-ı şehriyâr-ı kişver-gîr olup yeniçeri ağalığından ma‘zûl ve Gelibolu’da du‘â-yi devlete meşgul olan Mehmed Ağa sâniyen ağalık mesnedine mevsûl oldu.
