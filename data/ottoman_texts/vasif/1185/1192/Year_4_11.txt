Vukü‘-ı Harîk ve Krâat-i Mevlid-i Şerif ve Tevcîh-i Kazâ-i Medine-i Münevvere be-Murad Efendi ve Havâdisât-ı Şâire
Şehr-i Rebîülevvel’in beşinci günü Fethiye Câmi‘i kurbinde vâki1 Kiremit Mahallesi’nde bir bakkal dükkânından zuhûr-ı âteş o tarafta bulunanların ahvâlini müşevveş edüp, beş altı saat kadar mümted ve memûrlara bâ‘is-i ta‘ab u kedd olduğundan herkes yed-i tazaru‘u dergâh-ı ulûhiyete medd edüp nâ-gâh avn-i sübhânî bedîdâr ve itfâ-yi nâr ile umûm-ı vâreste-i gumûm u ekdâr oldu.
Şehr-i mezkûrun onikinci günü deb-i dîrîn-i devlet-i ebed-karîn üzere Sultan Ahmed Câmi‘-i şerifinde nazm-ı güzîn-i Mevlid-i hayrü’l-mürselîn krâati ile huzzâr-ı meclis feyz ve rûhâniyete hem-dem ve mûnis oldular.
Sâbıka sadr-ı Rum olan Mehmed Murad Efendi bundan akdem Gelibolu’ya nefy ü teb‘îd olunup intizâr-ı ferah ferec ile dîde-be-râh-ı ümîd iken hakkında olan si‘âyet gün be-gün mütezâ‘if ve bu sebeble aksâm-ı gazab hakkında müterâdif olup mahzâ Asitâne-i devletten dür ve melûf olduğu râhat ve âsâyişten mehcûr olmak kasdiyle tarafına Medine-i Münevvere kazâsı tevcih olunup ol bâbda ısdâr-ı menşûr kılındı.
Garibe: Medîne-i Münevvere kazâsı bi-hasebü’n-nevbe Otlukçuzâde’ye tevcih olunmak tasmîm ve bu keyfiyet mûmâileyhe tefhim olundukta kuvvet-i bedeniye şurût-ı hacdan olduğunu îrâd ve pîrliğini illet eyleyerek afvını niyâz ve irtiyâd eylediğini Murad Efendi’nin bed-hâhlarına mecâl-i kelâm olup  kuvvet-i mâliye ve bedeniyesi her taraftan zikr ü beyân ve bi-hasebi’l-beşeriyye kendüsünden sudûr eden uyûb-i zünûbi o buk‘a-i mübârekede bi’l-istiğfâr izâle eder ma‘nâlariyle Medîne-i Münevvere tevcihini istihsân eyledikleri ba‘zı mevsûkü’l-kelim kimselerin ihbâriyle sâmi‘a-res-i erbâb-ı ittifak olup Otlukçuzâde’nin dahi Medîne-i Münevvere kazâsmın kabûlünde îrâd ettiği özr-i müvecceh makbûl olmayup, hilâf-ı âde rütbesi bilâd-ı erba'aya tenzil ve mâdûnî olanları üzerine takdim ile tahcîl ve tezlîl olundu.
Murad Efendi hakkında tertîb olunan isâet-i a‘vân ve ensârına sirâyet edüp Beytülmâl kâtibi ettiği Şem‘dânîzâde ve Ağa Kapusu kassâmı ettiği eniştesi Müderris îzzet Efendi mülâbese-i ittisâl ile birer mahalle tağrîb ve irsâl ve ekâbir-i kudâttan Çeşmîzâde dahi isâbet-i ayn-ı a‘dâ ile nazar-ı i‘tibârdan sâkıt ve o dahi hibâle-i teng-i bend-i gurbete murtabit oldu.
İstanbul’dan mağzûl ve Anadolu sadâretine nigeh-endâz-ı memûl olan Hayatîzâde Mehmed Said Efendi hulf-i matlabdan tersân ve buna dâir ba‘zı havâdis istimâ* ettiğini huzûr-ı fetvâ-penâhîde zebân-güzâr-ı beyân olup, umûr-ı tevcîhât meşiyyet-i Hakka makrûn olduğunu müşârünileyh imâ ve irâdesini ihfa eylediği Hayâtîzâde Efendi’ye îrâs-ı şübhe ve gümân ve filhâl bu mazmûnda bir arz-ı hâl yazup Cuma günü Ayasofya’da arz-ı pîş-gâh-ı hidîv-i zamân edüp bu vaz‘-ı nâdir şeyhülislâm efendiye sebeb-i şiken-i hâtır olup, sâhilhânesinde meks ü ikâmeti takrîr ile cihet-i tedibini  teshil ve mûmâileyh belâ-yi hırs ile yalıda mahbûs olmak beliyyesini hod be-hod tahsil eyledi.
Mora ceziresi istilâ-yi kefereden vâreste oldise dahi eyâdî-i eşkıyâ-yi Amabud’a giriftâr ve muhassılı olan Vezir Morevî Ahmed Paşa gürûh-ı mezbûru ihrâca muktedir olmadığından re‘âyâ pâ-zede-i mazarr ve memleket târ-mâr olduğundan nazar-ı kat‘ ile kendüsü dahi bir taraftan tecrîm-i re‘âyâ ve celb-i emvâl-i fukarâ eylediği südde-i seniyye-i cihân-dârîye inhâ olunup mâh-ı mezbûrun yirmibeşinci günü mansıbı Eğriboz muhâfızı olan Vezir Mehmed Paşa ile mübâdele ve eyâlet-i Şam, urbân ile hüsn-i sülûku şuyû‘una binâen Azmzâde Vezir Mehmed Paşa’ya ve eyâlet-i Trablus mîrimîrândan müşârünileyhin mahdûmu Yusuf Paşa’ya ihâle olundu.
