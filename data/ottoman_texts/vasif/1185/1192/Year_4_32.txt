Azl-i Kethüdâ Bey
Azl ü nasb-ı sadâret vukü‘unda hidemât ve menâsıb-ı devletin ba‘zen inhilâli âdete karîb bir ma‘nâ olduğuna binâen kethüdâ-yi sadr-ı âlî olan Süleyman Feyzi Efendi dahi azl olunup serdârlar kâtibi iken dâhil-i dâire-i ricâl-i devlet ve el-yevm tersâne-i âmire emâneti ile dil-sîr-i ni‘met-i rağbet olan Mustafa Efendi’nin kethüdâlığı cinsiyet hasebiyle tab‘-ı sadâret-penâhîye muvâfık olup şehr-i mezkûrun ondördüncü Pazar günü kethüdâlık câh-ı refî‘iyle kesb-i mübâhât ve selefi tersâne emâneti ile tahsîl-i azmâyiş-i menâsıb ü derecât eyledi.
