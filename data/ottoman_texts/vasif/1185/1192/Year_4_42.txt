İrtihâl-i Safiye Sultan
Sulb-i Mustafa Hânî’den bin yüz on târihinde mahmiye-i Edirne’de vücûd-yâfte olan Safiye Sultan Hazretleri seksenbeş sene safâ-yi hâtır ile mu‘ammer ve mâh-ı mezkûrda vücûd-ı nâzeninleri şiken-i insıbâb ile mükedder olup birkaç gün müdâvât ile iştigâl olundiyse dahi fâide-mend olmayup dâr-ı âhirete intikâl ve istîfâ-yiömr-i seri‘ü’z-zevâl eyledi. Kânûn üzre techîz  ve tekfin ve Sultan Süleyman Câmi‘i hazîresinde ihzâr olunan lahde temkin olundu.
Tertîb eyledikleri vakfın nemâsmdan idâre olunmak üzere Ayasofya ve Sultan Mehmed ve Sultan Bayezid ve Vâlide câmi‘lerinde dersiye ve va‘ziye ve du‘â-gûy vazifeleri ta‘yîn ve fazla-i vakfdan ahâlî-i Haremeynü’ş-şerîfeyn’e her sene surre göndermek hayrâtiyle celb-i rızâ-yi Rabbü’l-âlemîn eylediğinden gayri Lutfi Paşa Mahallesi etrâfmda müceddeden çeşme binâ ve li-vechi’l-lah mâ-i leziz icrâ ve nice eytâm ve erâmilin müşkilât-ı umûr-ı zarûriyelerini vâsıta-i cûd u inâyeti ile sehl ü âsân ve katı çok âciz ve bî-nevâyı hafr-ı âbâr ile sîr-âb-ı lutf u ihsân eylediği müstağni ani’l-beyândır.
