Ba‘zı Havadis
Tersâne Emîni Süleyman Feyzi Efendi marifetiyle inşâ olunan sandal ve fülke-i hümâyûn resîde-i mevkı‘-i hitâm olduğu Bâbıâlî’ye ifhâm ve kudûmları mu‘tâd olan zevât hâzır oldukları hâlde  du‘â-yi bekâ-yi eyyâm-ı saltanat tertîl ve zikr olunan fülke ve sandal deryâya tenzil olundu.
Maraş etrâfmda iskân olunan aşâir hadlerini tecâvüz ile müştehir ve etrâf ve eknâf nehb ü gâret misüllü evzâTarmdan mütekeddir olduklarından dâire-i hadd ü edebe idhâlleri bir vezîr-i dilîre ihâle olunmak tedbîr olunup, Adana Vâlisi Vezîr Hazinedar Ali Paşa bu maslahatın İbn Becde’si olduğuna binâen Maraş Eyâleti ber-vech-i ilhak tarafına tevcih ve o makûle muzırr-ı ibâd olan eclâf-ı aşâirin icrâ-yi tedîb-i mâ-yelikleri tenbîh oldu.
Vezîr, Mîrâhur Mustafa Paşa birâder-zâdesi olup bir müddetten berü yazıcılık hidmetiyle bekâm ve hüsn-i hulk u reftârı pesendîde-i hâss u âm olan Mehmed Bey hakkında mühr-i âtıf-ı şâhâne bâhirü’l-işrâk ve baş muhâsebe pâyesiyle tarîk-i hâcegâna ilhâk ve hilâf-ı âde semmur kürk ile kadr ü i‘tibârı ziyâde kılındığından fazla yazıcılık hidmet-i şerîfesi dahi ibkâ ve bu avâtıf-ı mütetâbiü’z-zuhûr ile mahsûd-ı emsâl ü ekfâ kılındı.
Dağistanî Ali Paşa târih-i mezbûrda Karaman Eyâleti’ne şâyân görülüp, selefi Vidin muhâfazasma ta‘yîn ve sâbıka Kars muhâfızı Vezîr Esseyyid İbrâhim Paşa Rakka Eyâleti’nde temkîn olunup, Kars muhâfazası mîr-i mîrândan Abaza Paşazâde Mehmed Paşa’ya ihâle ve riyâz-ı emânîsine cûy-bâr-ı mekârim-i şâhane isâle olundu.
Bir zaman mülk-i îrân’da Vekâlet Şah  ünvâniyle Dürre-yi zen tabi nâm u şân olan Zend Kerim bir müddet alil ve sakım olup bu esnâda vefat ve azm-i arasât eylediği Bağdad Vâlisi Haşan Paşa tarafından iş‘âr ve Basra Eyâleti’nin zabtı bâbında fılhâl tarafına emr-i müekked ısdâr olundu.
Hân-ı mezbûr mütefekkir-i avâkıb-ı umûr-ı siyâset-i mülkiyede yegâne ve hiyel-i akliyede müfred-i zemâne olup ancak rafz ve ilhâd u fesâd-ı i‘tikâd ile şöhret-gîr ve gadr ü cevr ile hâtır-şiken-i bemâ ve pîr olup a‘dâd-ı eyyâm-ı zindegânîsinde kesret ve dâire-i ömründe vüs‘at olsa idi tevsî‘-i mülk sevdâsiyle mücâvirlerine hayli zahmet vereceği müteyakkm idi. Binâen-alâ-zâlik vücûd-ı bed-bûdunun zevâli sebeb-i râhat-ı âlem ve bâis-i efzâyiş-i âsâyiş-i ümem olmuştur.
