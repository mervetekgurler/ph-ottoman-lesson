Mürûr-i küffâr be-Tulça ve perîşânî-yi sefâyin
Kasaba-i mezkûre pîşgâhında olan altmış kıt‘a mikdarı donanma gemilerinde mevcûd sunûf-i cünûda Ordu-yi hümâyûn tarafından dahi imdâd [M2 162] olunup, kar-şu tarafa ne vechile mürûr edecekleri peyâmına Sadrıa‘zam dîde-be-râh-ı intızâr iken, donanmanın ru‘esây-ı askerî Ordu-yi hümâyûn'dan nehzat ve Tulça'ya varıncaya dek a‘dâ İsmâ‘îl tarafına kasd u niyyet olduğunu tashîh ile evvelce perîşanlık îrâsını tasmîm ve şehr-i rebî‘ulevvelin on altıncı gicesi1859 Tulça ile İsmâ‘îl miyânında vâki‘ olan adaya top ve asker çıkarup, etrâfını tahkîm ve o havâlîde geşt ü güzâr eden İslâm kayıklarını toplamaya mübâşeret eylediklerini yeniçeri serden-geçdileri mu‘âyene ile ‘avâkıb-ı umûru fikr etmeden ma‘iyyetlerinde1860 olan dalkılıçlar ile ittihâd ve kayıklara süvâr ve adaya güzâr edüp, hamle-i ûlâda bir iki meterislerin zabt ile bir ceneral ve iki yüzden mütecâviz küffârı resîde-i hayyiz-i helâk ü demâr eylediler. Düşmen sûret-i firârı izhâr ve bunlar dahi bakıyyesin tu‘me-i seyf-i tâbdâr ederiz zu‘muyla, emr-i ta‘kıbi tasvîb ve seyf ü hançerlerin teşhîz ü tezrîb ve düşmen dahi mukaddemce der-kemîn olan müretteb taburları üzerine ehl-i İslâmı çeküp, fi'l-hâl taburdan top ve sâyir âlât-ı nâriye ile cünûd-i muvahhidîni rû-tâb-ı ıztırâb edüp, nâ-çâr kayıklara cân atarak Tulça'ya ‘avd ü iyâb eylediler. Mecârî-yi ahvâlden düşmenin Tulça'ya hücûmu istidlâl ve Serdâr-ı ekrem hazretleri tarafına Muhâfız Paşa tarafından ifâde-i hâl olundukda, darb ü harb erbâbın-dan sekiz bin kadar dilâver cem‘ olunup, zahîre ve sâyir levâzım ne ise istikmâl ve Tul-ça'ya irsâl olundu. Küffâr Açıklar ile Tulça'ya nısf sâ‘at olan Taşlıburun'a çıkup, altı bin kadar askerden müretteb taburuna nizâm verüp, berren kasaba üzerine hücûm üzere olduğu cünûd-i İslâmiyye'ye ma‘lûm oldukda, beş altı yüz mikdârı süvârî mukabeleye ta‘yîn olunup, yevm-i mezkûrde kesret-i riyâh u emtâr sebebi ile cevv ü semâ mükfehir ve savt-ı ra‘d ve vemîz-i berk nev‘-i insan ve cins-i hayvanı mütezaccır edüp, tîn-i lâzib resîde-i menâkib ve miyâh-ı müctemi‘adan her yerde bir gadîr-i ‘amîk ve şiddet-i hübûb-i ‘avâsıfdan her mahalde bir cebel-i mümteni‘u't-tarîk peydâ olup, tesâdüm-i ricâl ve kerr ü ferr-i ebtâl muhâl iken, yine gayret kemerin bend-i miyân-ı ikdâm ve her ta-rafdan müdâfa‘a emrine ihtimâm etdilerse dahi, adada vâki‘ cengden çıkan mecrûhlar düşmenin kesretinden ve âteşinin savletinden bahs ile berü tarafda olan askerîye vahşet îrâs ü tenahhî ve tecânüflerine vesîle ihdâs eylediler. Bu sebeble sefâyinde levend yazılan neferâtın [M2 163] ba‘zıları sefinelerini terk ve mîşe-zârda ihtifâ ve ba‘zıları sefîne-lerini Nehr-i Tuna ile icrâ ederek kenâr-ı selâmeti istiksâ eylediler. Sâyir askere dahi bu hâlet sârî ve bi-hikmetillâhi Te‘âlâ derûnlarına ru‘b u hirâs târî olup, mahall-i ma‘rekeden gürîzân ve her biri bir tarafa perâkende vü perîşân olup, ru‘esây-ı asâkir her ne kadar sa‘y etdiler ise, rücû‘ları mutasavver ve tekrâr cenge şurû‘ları müyesser olma-yup, düşmen dahi askerini tansîf ve bir mikdarı müdâfa‘aya ve bir mikdârı hıyâm ve kasabada olan eşyayı kayıklarına nakl ü tarsîf ederler iken, Ordu-yi hümâyûn'dan tertîb olunan askerin talî‘ası yetüşüp, muhâfız Paşa ile mülâki olduklarında, bâzûy-i himmetlerine bir nevi‘ kudret terettüb edüp, yedi sekiz yüz kadar piyâde ve süvârî birkaç def‘â düşmen üzerine hücûm u iktihâm ve vâfirini ihlâk ü i‘dâm ve perîşân olan ehl-i İslâm dahi beşer onar mahall-i ma‘rekeye gelmeye başlayup, giderek cem‘iyyetleri mütekessir ve tâkat-ı mukavemet müte‘azzir olduğunu küffâr cezm ile yirmi sekiz sâ‘at berü cânib-de ikametden sonra şeb-i târda İsmâ‘îl tarafına güzâr eylediler.
