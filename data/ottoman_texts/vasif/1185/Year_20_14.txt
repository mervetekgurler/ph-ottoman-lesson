Zuhûr-i düşmen ve vukü„-i kıtâl
Tulça'ya üç sâ‘at bu‘du olan Beş-tepeler'de Ten Kazağı'ndan yüz nefer cizye-güzâr re‘âyâya ta‘yîn-i mesken ü me‘vâ kılınup, vâki‘ olan muhârebelerde asâkir-i İslâm'a i‘ânet ve sadâkatleri hüveydâ olduğundan başka, sagir kayıklar ile kemîn-gâhlarda terabbus ve ahvâl-i düşmeni tefahhus ve cünûd-i muvahhidîni âgâh ve kasd-ı fâsidlerinden ref‘-i iştibâh eylediklerine binâ‘en, başları Ordu-yi hümâyûn'a ihzâr olunup, hıl‘at ilbâsıyla mîrîden ta‘yîn-i tertîb ve şehriyye otuzar guruş ile tatyîb olunmuşi-di. Moskovlu bu hâle vâkıf ve fi‘l ü hareketlerinden tersende vü hâyif olduklarından, zevâl ü izmihlâllerine tâlib ve beş altı yüz kadar asker ile şehr-i rebî‘ulâhırın on sekizinci günü1861 mahall-i mezkûre çıkup, ‘illet-i kesretle Kazaklar'a1862 galib olup, bu hâl o taraflarda karagol şeklinde mukim Sadrıa‘zam Deli-başısı tarafından Ordu-yi hümâyûn'a ifâde vü tefhîm olundukda, Bin-başı Kütahyalı Süleyman Ağa'yı ve iki bin piyâde ve süvâriyle Seksoncu-başıyı ve Morovî Ahmed Ağa'yı Serdâr-ı ekrem derhal ta‘yîn ve asker-i mezkûr mahall-i ma‘rekeye gelinceye dek düşmen Kazaklar'ın yurdunu tahrîb [M2 164] ve hânelerinde buldukları eşyâyı yağma ve tabyada olan topları alup, geldikleri semte ‘azm ü şitâbı imzâ etmişler iken, nâ-gâh ordudan ta‘yîn olunan asker-i zafer-rehber tilâl ü cibâlden Seylü'l-‘Arim gibi seyelân ve düşmen-i bed-peymân ile münâve-le-i seyf ü sinân edüp, düşmene bu keyfiyyet nümâyân oldukda, üftân ü hîzân kayıklarına süvâr ve karşu tarafa gürîzân oldular. Küffâr Açığları'na süvâr ve bir mahall-i teng-den mürûra mecbûr olduklarını asker-i muvahhidînden üç yüz kadar merd-i güzîn tashîh ile der-kemîn ve Açığlar vürûdunda bir fetîlden tüfenglere ateş verüp, o kavm-i dalâlet-âyîni âteş ü âb arasında hâyim ve ekserine dâne-i tüfeng isâbet ile geldiklerine nâdim oldular. Kazakların gerçi yurd u meskenleri sûzân ve eşyâları magsûb-i ‘aduvv-i cânları oldu. Ancak hasm-ı nâ-bekârın dahi nısfından ziyâdesi bu muhârebede hâlik ve semt-i dûzaha sâlik oldu. Beş altı ay zarfında Tulça ve Isakçı ve Beş-tepelere bir kaç defa düşmen hücûm edüp, müdâfa‘ada kusûr ve himem-i askerde fütûr tehakkukuyla1863 o arâzî-yi kesîru'n-nemâ âsâr-ı ‘imâretden mu‘arrâ olup, âşiyâne-i bûm u gurâb ve kulûb-i erbâb-ı me‘ârif gibi vîrân ü harâb oldu. Ancak nazm1864:
Ve küllü şedîdetin nezelet bi-kavmin, Se-ye‘tî ba‘de şiddetihâ rehâ‘ün1865
mefhûmu medâr-ı tesliyyet-i derûn ve sebeb-i zedûdigi-yi gubâr-ı kalb-i mahzûn olup, karîben bu devâhî-yi ‘uzmâ karîn-i intifâ ve her şahs mesken ü me’vâsında ikâmet ü sivâ ile vâreste-i envâ‘-ı musîbet ü belâ olacağları müsted‘âdır.
