Vukü„-i meşveret ve reften-i Mektûbî-yi Sadâret-penâhî be-Âsitâne-i sa„âdet
Ordu-yi hümâyûn halkı altı mâhdan berü sahrâda ikâmet ü ârâm ve encâm-ı hâl neye müncer olur güft ü gûsuyla mübtelây-ı endîşe vü evhâm olduklarından gayri, ib-tidây-ı sâlde küllî zehâyir cem‘ olunmuşiken, ber-vech-i seref askere bezl ile üç mâha varmadan zâyi‘ u telef olup, ordu hazînesinde dahi akça nâ-yâb ve sevâhilde bulunan ru’esâ ise akça ve zahîre mutâlebesiyle bâ‘is-i ıztırâb ve şimdiye dek ne hâl ise gâh ‘aynen ve gâh bedelen bu maslahat idâre olunur iken, akçaya nefâd ve zahîreye bi'l-külliyye kesâd ‘ârız olduğundan, kat‘-ı nazar vücûd-i cisr farzıyla tuğyân-ı nehr mâni‘-i nasb olduğundan bî-haber ü gâfil zâhir-bînân-ı askeri dahi karşuya mürûr kasd olunsa idi, keyd-i a‘dâdan eczây-ı1892 cisr muhâfaza olunur idi behâneleriyle birbirini ifsâda mâyil ve iki mâh ikâmet eylemeden izhâr-ı fütûr ve fevc fevc âgâz-ı firâr ve vardıkları mahallerde bu kavl-i vâhî ile bast-ı güftâr ve temhîd-i mukaddeme-i a‘zâr ve evâyil-i eylüle1893 dek ocağlar neferâtından Ordu-yi hümâyûn'da kimse kalmayup, ricâl-i devlet dahi vehâmet-i hevâdan haste ve bu hâlâtı tefekkür ile medhûş u dem-beste olmalarıyla, bu keyfiyyet vukû‘u üzere ‘atebe-i Cihândârî'ye ‘arz olunup, Babadağı'nda meştâ ittihâzından isti‘fâ eylediklerini bir iki defa ‘akd olunan mecâlis-i meşveretde erbâb-ı ‘ukûl ü nühâ inhâ ve hasr-ı ‘aklî ile meştâ, ya Edirne yâhûd Âsitâne'de ta‘yîn olunmak lâzım geldiğini ifâde vü tebyîn ve sevâhili muhafaza içün ser‘askerler ve başbûğlara vürûdu muntazar olan [M2 176] meştâ askeri taksîm olunarak etrâf temtîn ve serhadler tahkîm olunacağını ‘arîzaya terkim ve bâ-husûs Babadağı'na kaviyyü'l-iktidâr bir Ser‘asker nasb olunup, eyyâm-ı şitâda kangı tarafdan a‘dâ zuhûr ederse imdâd ile def‘-i şerr u fesâd etmek tasmîm olunduysa dahi, şimdiden zahîresi tekmîl ve meştâ askerinin ma‘iyyet-i Ser‘askerî'ye vaktiyle iltihâkları ta‘cîl olunmak keyfiyyâtını şifâhen dahi ifâdeye kâdir bir şahs-ı nâtıka-perdâz ve mütekellimin rikâb tarafına ‘azîmeti savâb-nümây-ı ekâbir ve Ordu-yi hümâyûn'dan ta‘yîn olunacak şahıs tasrîh olunmayup, tercîh-i ihtiyârı muhavvel-i re‘y-i hazret-i Cihândârî kılınmışidi. Ma‘rûzât-ı Sadâret-penâhî manzûr-i Pâdişâhî olup, def‘-i muzâyaka irâdesiyle yedi yüz elli kîse irsâl ve Ordu-yi hümâyûn'un hatt ü tirhâli ve sâyir hutûb-i eşgâli derdest tesviye vü temşiyet olup, kuv-vetden fi‘le îsâli emrinde dakika fevt olunmadığı beyânıyla, bu ahvâli ifâde içün Ordu-yi hümâyûn'un her hâline vâkıf olan Mektupçu Efendi'nin irsâline dahi emr-i hümâyûn sudûr eyledi. Sadrıa‘zam Mektupçusu el-Hâc ‘Abdurrezzâk Efendi yedi sene kadar hizmet-i mezkûrede müstahdem ve her hâle vukuf u ıttılâ‘ı ke-nârin ‘alâ ‘alem1894 zâhir u gayr-i mübhem olduğundan, bi'l-intihâb işbu Cumâdelâhıre’nin dokuzuncu günü1895 Âsitâne-i sa‘âdete ‘azm ü şitâb eyledi. Efendi-yi mûmâ ileyhin ‘azîmetinden üç-beş gün sonra beyne'l-asâkir ihtilâl ü erâcîf tekevvün ve emzice-i nâsda şûr u gavgaya isti‘dâd tebeyyün edüp, bu ahvâl tekrar bir ‘arîza-i müstakille ile ‘arz-ı huzûr-i Şehriyâr-ı bî-hemâl ve meştâ husûsunda irâ‘e olunan tarîkaynın biri ta‘yîn olunmak bâbında Sadr-ı bedî‘u'l-fi‘âl dâmen-gîr-i istirhâm ü istidlâl oldu.
