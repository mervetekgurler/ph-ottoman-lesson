Tevcîhât-ı menâsıb-ı Dîvânî ve „azl-i Vâlî-yi Şâm
Baş-muhâsebeci olan Yesrî Ahmed Efendi civâr-ı rahmet-i Hakk'a intikal ve mansıbı kabûl-i inhılâl edüp, cumâdelâhırenin yirmi beşinci günü1896 mansıb-ı mezkûr ile Atlı Mukabelecisi Rıf‘at Ahmed Bey mesrûr ve anın mansıbı ile Mevkufâtî ‘Abdulkerîm Efendi ve anın mansıbı ile Mâliyye Tezkirecisi Feyzî Süleyman Efendi nâyil-i etemm-i hubûr olup, Mâliyye Tezkireciliği dahi Defterdâr Kîsedârı Dervîş Mehmed Efendi'ye izâfe ile gusn-i ikbâli ratîb ve câme-i ‘izz ü rıf‘ati cedîd ü kaşîb kılındı. Bir müddetden berü Şâm Vâlîsi olan Vezîr ‘Osmân Paşa rızây-ı devlete muvâfık hizmet ile şöhret-nümâ olduğundan, hakkında iltifât-ı Şâhâne mebzûl ve Emâret-i Hâc imtidâdıyla nâyil-i e‘azz-i me’mûl olduğundan başka, iki oğlu dahi Mîr-i mîrânlık rütbesin ihrâz ve beyne'l-akrân kesb-i dest-mâye-i ta‘yîn ü imtiyâz etmişler idi. Tetâvül-i dühûr ile cem‘-i mâl-i mevfûr edüp, mukavvimler ile müşterek ve kesret-i nemâ ile sîmurga sinek ve feleke kelek demeye başlayup, Mısr-ı mahrûse'de Şeyhu'l-beled ve bağy ü şikaka nasb-ı rasad eden ‘Ali Bey ile ber-muktezây-ı hıkd ü hased1897 mu‘âraza vü münâkaşaları hâric ez-derece-i resm ü hadd olup, tarafeyn birbirini sû-i hareketle tahrîr ve nesâyih-i devlet zegayin-i derûnlarını ‘adem-i tagyîr ve ‘Ali Bey zî-kuvvet ü mâl bulunmak hasebiyle, birkaç def‘a [M2 178] Mısr-ı Kahire'den asker ihrâc ve Gazze ve Remle semtlerini tâht ü târâc ve müşârun ileyhin askeriyle dahi mukavemet ve îrâ‘-i zend-i müşâceret eylediklerinden gayri, ‘Ali Bey ‘Akka etrâfında müstekin olan Tâhir1898 ‘Ömer'i dahi ifsâd ve Devlet-i ‘aliyye'nin umûr-i sefer ile iştigalini fursat ‘addiyle, birbiriyle rabt-ı peyvend-i ittihâd etmeleriyle, miyânelerinde şikak-ı küllî be-dîdâr ve müşârun ileyh bi'n-nefs cem‘iyyet-gâhlarına varup, muhârebeye ibtidâr ile münhezimen gerüye çekildiği ahbârı vâsıl-ı derece-i iştihâr olup, her cânibe sevk-i asker ile sarf-ı hazâyin derkâr iken, him-met-i Şâhâne'ye kat‘â fütûr ‘ârız olmayup, o tarafa dahi mükemmel asker ta‘yîn ve sâbıka Gürcistan Ser‘askeri Vezîr Nu‘mân Paşa'nın kamet-i liyâkati Şâm Ser‘askerliği hıl‘at-i pür-behcetiyle tezyîn ve Rakka Eyâleti dahi zamîme-i ‘inâyet-i Şehriyâr-ı Cem-temkîn olmuşidi. Müşârun ileyh Rakka'ya varup, umûr-i Ser‘askerî'yi ru‘yet eder iken, ‘Ali Bey ümerâdan birini Şâm'a irsâl ve ‘Osmân Paşa gafil iken şehre duhûl ve mute-saddî-yi ceng ü cidâl olup, müşârun ileyh mukavemetden ‘âciz ve ser-gerdân ve nâ-çâr şehri bırakup, gürîzân oldukda, Şâm Ağası kal‘adan top ve tüfeng yağdırup, müdâfa‘a ve mukara‘ada izhâr-ı sebât ve merdânegî eylediği esnâda, Mısır askeri beyninde ‘Ali Bey'in fevti haberi şâyi‘ ve bu sebeble miyânelerinde ihtilâl vâki‘ olup, ehl-i Şâm dûçâr-ı hasâret ü âlâm olmayarak Mısrîler bî-sabr u ârâm cânib-i Kahire'ye ‘atf-ı zimâm eylediler. Mısır Şeyhu'l-beled'i ‘Ali Bey'in tefar‘un ve şekaveti ‘Osmân Paşa'nın kusûr-i tedbîr ve sû-i hulkundan neş‘et eylediği, zebân-güzâr-ı erbâb-ı i‘tibâr olduğuna binâ‘en, Şâm'dan ‘azl ve Karaman Eyâleti'ne vasl olunup, Emâret-i Hacc, ‘Azm-zâde Vezîr Mehmed Paşa'ya ve oğullarının mutasarrıf oldukları Cerde Baş-bûğluğu ve Sayda mansıbı dahi üzerlerinden alınup, birine Niğde ve diğerine Akşehir sancağları tevcîh ü ihsân ve Cerde Başbûğluğu Musul inzımâmıyla bâ-rütbe-i Vezâret ‘Abdulfettâh Paşa'ya ve Sayda Eyâleti Sunbât-zâde Mehmed Paşa'ya tefvîz ile i‘lâm-ı hâli şâmil taraflarına ıs-dâr-ı fermân-ı celîlü'l-‘unvân kılındı.
