Vak„a-i Bazarcık
Serdâr-ı ekrem vech-i muharrer üzere Hacı-oğlu Pazarcığı'na gelüp, oldukça etrâfın istihkâmına tekayyüd ve Bazarcık'da kışlamak husûsunu zâhirde te‘ahhüd etmi-şidi. Sevâhil-i Tuna'nın berü tarafında sâkin olan ehl-i İslâm her tarafdan a‘dây-ı li’âm zuhûruyla muhâfazaya ta‘yîn olunanların perâkende ve müteferrik olduklarını müşâhede ile evlâd ü ‘ıyâllerin Bazarcık etrâfına getürüp, ‘arabalar üzerinde ârâm etdikleri ehâlî-yi kasabayı tevhîş ü îlâm eylediğinden gayri, ordu halkı Edirne tarafına mütemâyil ve husûl-i sûret-i ‘azm ile şimdiden ma‘rûf u mechûl kati çok kimse o semte râhil olup, hattâ ordu hazînesi dahi cimâl ü bigale tahmîl ve Edirne'ye tesbîl olunmuşidi. Bazarcık ehâlîsi bu keyfiyyetden habîr olup, vilâyetlerini ordu halkına bekletmek zımnında ricâl ve ocâğ ağaları nezd-i Sadâret-penâhî'de meşveret içün [M2 186] ictimâ‘ etdikleri gün cemm-i gafîr ile mahall-i şûrâya müsellah duhûl ve havlîde dahi eli tüfengli haydûd-hey‘et vâfir küştenî-yi bed-sîret tefevvüh-i kelâm-ı gayr-i ma‘kûl edüp, ya‘ni bir ağızdan hitâb ve: —Kırım ülkesini verdikden sonra memleketimizi dahi vereceksiz” da‘vây-ı bâtılı ile meclisde olanları pür pîç ü tâb eylediler. Şöyle ki, der ü dervâze şâkiyyü's-silâh erbâb-ı kifâh ile mâl-â-mâl ve erkân-ı devlet mahsûr u bî-mecâl ve memnû‘-i ku‘ûd u irtihâl oldukları hâlde, kasaba-i mezkûrede meştâ-nişîn olacağını Sadrıa‘zam mü‘ekked bi'l-yemîn ederek, zikr olunan haşerâtı güç ile iskât ve bir gün evvel kat‘-ı râh eden hazîne müvekkillerini i‘âde ile kesb-i hayât ve def‘-i âfât edüp, bu te‘ahhüd ile gavga vü nizâ‘ bertaraf ü zâyil ve kulûb-i ekâbirde fi'l-cümle tuma‘nînet hâsıl oldu. Yevm-i mezkûrda Bazarcık serdengeçdilerinin cesâret etdikleri vaz‘ u hareket-i nâ-bercâ ve lisâna aldıkları kelimât-ı nâ-revâ tahrîre sezâ görülmeyüp, bu tavr-ı garîb o makule her-ze-gerd-i vâdî‘-i gevâyet olanlara vaktiyle sebeb-i te‘dîb1910 olup, ekserîsi kalîb-i Sü-leymânî ile mele‘ân ve niçesi celây-ı vatan ve mu‘âhaze-i şedîde ile bî-ser ü sâmân oldu.
