İstîlâ-yı küffâr ber-İsakçı ve nehzat-ı Serdâr-ı ekrem be-Sahrây-ı Babadağı
Keyfiyyet-i hatt u tirhâl vaktiyle müzâkere ve hükmünü kuvvetden fi‘le îsâl, mûcibât-ı vakt ü hâlden olduğuna binâ’en, ‘akd olunan meclis-i meşveretde bu mübâhasât güzerân ve herkes ma‘lûmâtını âverde-i zebân edüp, âhir-i kâr Nehr-i Tuna üzerine inşâ olunacak cisrin termîmi husûsuna ıkdâm ve eyyâm-ı sayf içün müretteb olan asker dahi sefâyine teşhîn ve Sünne'den Tuna'ya duhûl üzere oldukları resîde-i rüt-be-i ‘ayne'l-yakîn olup, bu sûretde Ordu-yi hümâyûn'un Babadağı Sahrâsı'na darb-ı hıyâm ve karşu tarafa mürûr esbâbını tahsîle ihtimâm etmesi min ehemmi‘l-mehâmdır deyü her tarafdan idâre-i kelâm olunmağla, bu tedbîr-i dil-pezîr muhtâr-ı müşîr u müs-teşîr olduğuna binâ‘en, üç beş gün zarfında bu emre mübâşeret rekîz-i zamâyir-i erkân-ı devlet olmuşidi. Meşveretden bir iki gün sonra a‘dânın ya Tulça ve yâhûd îsakçı üzerine hücûm edecekleri ba‘zı delillerden tahkîk olunup, Dağıstânî ‘Ali Paşa'ya bu keyfiyyet telmîh ve mâddeye lede’l-vuküf ifşâsı bâ‘is-i vahşet-i asker olacağını fehm ile ketm tarafını tercîh etmişidi. Binâ‘en ‘alâ zâlik nâ-gâh sabaha iki sâ‘at kalarak düşmen-i güm-kerde-i râh berü tarafa murûr ve Eski îsakçı dimekle meşhûr olan mahalde tertîb-i tabûr edüp, cisr muhâfazasına me‘mûr olanları perâkende vü perîşân ve eczâ-i cisri sûzân eyleyüp, asker keyd-i a‘dâdan gafil ve ta‘yînâtlarında zarûriyyü'l-ihtiyâr olan kusûru müsâmaha ve1848 tegafüle haml ile ihdâs-ı fesâd ü teferruka mâyil olup, mukabele böyle dursun taraf-ı düşmene nigâh etmeyerek, kat‘-ı râh ve kimi Babadağı'nı ve kimi Tulça'yı penâh ve ba‘zısı püştelere çıkup, düşmenin îsakçı‘ya etdiği hasârâtı temâşâ ile nâme-i a‘mâllerin firâr ‘ani‘z-zahf hatî‘atıyla siyâh eylediler. Sadr-ı ‘âlî-câh bu kazıyyeden [M2 153] âgâh oldukda, dûd-i âh ü te‘essüfü ‘anân-i âsumâna peyveste ve bu havâdis-i müte‘âkıb-i zuhûr sebebi ile zücâc-ı mizâcı şikeste olup, küffâr îsakçı Kal‘ası‘nı zabt ü ikamet ‘akabinde Babadağı‘na ‘azîmet ve müdâfa‘aya vâfî asker olmamağla, bir hâdise-i ‘azîme zuhûrundan zihni perîşân ve ne edeceğinde vâ-lehû hayrân olup, bu takdirde meclis-i şûrâda karar verilen vakte intızâr mecâli kalmayup, mâh-ı mezbûrun on birinci günü1849 ‘alem-i şerîf sütûnuna bend ve birkaç günden sonra sahrâya çıkılmak üzere tev-sik-i râbıta-i ‘ahd ü peyvend olundu. îsakçı üzerine gelen küffâr üç bini tecâvüz eylemediği tashîh-kerde-i erbâb-ı i‘tibâr olup, ehl-i îslâm‘da mukabele ve işgal edecek kadar u kuvvet var iken gayret-i dîniyyeyi bırakup, firâra âgaz etmeleri, metânet-i dîn ile muttasıf olanlara dağ-ı derûn ve sebeb-i hüzn ü elem-i gûnâ-gûn oldu. Düşmen îsakçı ve cisr edevâtını ihrâk u tahrîb ve palangasını barut ile atup, re’âyâdan alabildiklerini kayıklara tefrîk u tertîb ve îsmâ‘îl tarafına murûr ile ber-minvâl-i muharrer ehl-i îslâm'ı hazîn ü ke’îb eyledi. Bundan sonra yedi gün Babadağı meştâsında ârâm ve muharremin on sekizinci günü1850 Serdâr-ı ekrem ve ocağlu ve sâyir hadem ü haşem îsakçı semtine nasb olunan hıyâma çıkup, muntazır-ı cem‘iyyet-i cünûd-i îslâm oldular.
