Sadâret-i Muhsin-zâde Mehmed Paşa
Sadrıa‘zam Silahdâr Mehmed Paşa mesned-i Sadâret'e pâ-nihâde-i i‘tilâ olduğu günden ‘azline dek bi-hikmetillâhi Te‘âlâ Tulça ve İsakçı taraflarına a‘dâ birkaç def‘a geçüp, eczây-ı cisr ve zahîre enbarlarını ifnâ ve Âsitâne-i sa‘âdet'den tertîb olunan altmış kadar sefîneye meşhûn sunûf-i askerîyi i‘mâle muvaffak olamayup, sefînelerin ba‘zısını düşmen ihrâk ve ba‘zısını Îsmâ‘îl Kasabası'na götürmek takrîbi ile Devlet-i ‘aliyye'ye küllî rahne etdikleri rüveydâ olup, Yergöğü tarafından zuhûr eden nusrat ile fi'l-cümle teşeffî-yi gayz hâsıl olmuşiken, küffârın Tulça ve Maçin taraflarından zuhûru ve o havâlîyi gâretden sonra sâbıklarda manzûr olduğu gibi fi'l-hâl karşu tarafa mürûr edeceğini tevehhüm edüp, vaktiyle Ordu-yi hümâyûn muhâfazasından ve meteris ve sâyir esbâb-ı menâ‘at tedârükünden gaflet ü ihmâl ve her hâlde ser‘askerlere ehem olan ri‘âyet-i hazm ü ihtiyât meşgalesinden i‘tizâl1911 edüp, lezâyiz-i1912 et‘imeye harîs u menhûm ve nefâyis-i melâbis ü kisâya cüll-i himmeti masrûf olduğu ma‘lûm olduğundan gayri, nüfûzu zâyil ü müntefî ve şû‘le-i cevvâle-i sevreti1913 muntafî ve bundan böyle dîn ü devlete müfîd [M2 187] tarafından bir tavr-ı nâfi‘ bürûzu mülâhazadan ba‘îd olduğuna binâ‘en, ‘azli cây-gîr-i zamîr-i Pâdişâh Felâtûn-tedbîr oldu. Müşârun ileyh Sipehsâlârlık hatb-ı cesîmi böyle dursun hod-be-hod maslahat-ı ‘âmmeyi idârede ‘âciz iken, şöhret-i şâyi‘ası Sadâret'e takribini müstelzim olup, ma‘âzallâh bekası iki seneden sonra zuhûr edecek hâdiselerin hemân bu sâl içinde meşhûd olmasını mûcib olup, bu sûretde ‘azli, usûl-i hikmete mutâbık ve kanûn-i devlete muvâfık idi.
