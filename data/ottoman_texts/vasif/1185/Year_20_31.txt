Fâyide
Def‘-i hücûm-i a‘dâ ma‘razında Sipehsâlârlığ'a intihâb ü intika olunan şahs-ı mü-cerrebü'l-etvâr bu hatb-ı cesîmin racülü ve fenn-i muhârebede mümârese ve medhali olduğu medâr-ı hall ü ‘akd olanlara zâhir ü celî oldukda, bir iki def‘a perîşân olması ile ‘azli gayr-i lâyık ve tecribe sebkat etmemiş bir şahs-ı mechûlü'l-hâle emr-i emerri, taklîd-i usûl cenge nâ-muvâfık olduğu, fünûn-i riyâzıyyeden ma‘dûd san‘at-ı harbiyye kitâblarında musarrahdır. Ezmân-ı sâlifede Fransızlar Got ve sâyir milel-i Efrenc ile muhârebe edüp, yedi def‘a ser‘askerleri münhezim ve hadden bîrûn asker ve mü-himmâtları mün‘adim olup, erkân-ı devletleri Ser‘askerlerinin tâli‘-i vârûn baht-ı vâjgûnundan bahs ile vücûb-i ‘azlini krallarına ifâde ve her sene bu kelâmı istînâf ü i‘âde ederler idi. Kral umûrunda hâzim ü mütemekkin ve ‘avâkıb-i ahvâle vâkıf bir hakîm-i mütefennin olup, o makûle sâde-dillerin takrî‘ât ü ta‘rîzâtından dâmenkeş-i istiğnâ ve her sâl takrîr ve ibka-yı Ser‘askerî ile hükmünü icrâ ve sekizinci sene Ser‘asker-i mesfûr a‘dâsını makhûr ve galebe-i külliyye ile cebr-i meksûr ve husamây-ı devletini hâh nâ-hâh sulha mecbûr edüp, Kral kavmine hitâb ve: “Seraskerimiz her sâl a‘dânın bir gûne hîle vü âline vukûf tahsîli ile âtiyede def‘-i hîle-i düşmene tedârük-i esbâb edüp, ‘âkıbet galebe ile bizi vâreste-i ıztırâb ve âzâde-i ta‘n ü teşnî‘-i etrâb eyledi” dediği menkûldur. Vaz‘-ı merkûm fünûn-i siyâsiyyeden bir fi‘l-i gayr-i mezmûm olmağla, — El-hikmetü dâllelü'l-mü'min ahazehâ eyne vecedehâ”1914 mefhûmu üzere bu mahalle sebt ü tastîr ve yâdigâr-ı ashâb-ı re‘y ü tedbîr kılındı.
Biz1915 yine sadede gelelim. Âsitâne-i sa‘âdet'de olan Mektûbî ‘Abdurrezzâk Efendi mühr-i hümâyûnu nez‘ ü istirdâd ve Yeniçeri Ağası'na Kayim-makamlık hatt-ı şerifini ibrâz [M2 188] ve kazıyyeyi îrâddan sonra Ruscuk tarafında bulunan Muhsin-zâde Mehmed Paşa'ya tebşîr-i Sadâret ve teslîm-i emânet etmek üzere taraf-ı Cihândârî'den ta‘yîn ve altı günde Bazarcığ'a gelüp, Kethudâ Bey'e mâddeyi sırran tebyîn ve fi'l-hâl Sadrıa‘zam'ın sâkin olduğu hâneye ma‘an ‘azîmet ve kemâl-i tesliyyet ile yedinden mühr-i hümâyûnu nez‘ edüp, Yeniçeri Ağası bulunan Süleyman Ağa'ya, Ağalık in-zımâmıyla Vezâret ve Kayim-makamlık hatt-ı şerîfini verdikden sonra lisânen şeref-sudûr olan evâmir-i hümâyûnu teblîğe mübâderet eyledi. Sadr-ı sâbıkı bu keyfiyyet-i mer‘ûbu'l-kalb ve havf-i cezâ vü ‘ukûbet râhatını selb edüp, Efendi-yi mûmâ ileyhi bu bâbda tahlîf ve ol dahi eymân-ı mü‘ekkede ile havfını tahfîf edüp, mühr-i hümâyûnu Muhsin-zâde Mehmed Paşa'ya Ruscuk'da teslîm ve me‘mûriyyetini ahsen vechile tetmîm eyledi. Sadr-ı cedîdin Mora istıhlâsı emrinde levha-tırâz-ı sünûh olan hüsn-i tedbîri ve Manya'yı râbıta-i vesîkaya bend eylemesi ve bâ-husûs Sadâret-i ûlâsında îrâd-ı delâyil-i mülzime ile sulhu tercîh ve cengi takbîh ile ciheteynin mazârr ü menâfi‘ini birkaç def‘a âverde-i zebân-ı makal ederek, el-yevm ictihâdı mutabık-ı vakt ü hâl olması hakkında teveccüh ve iltifât-ı Şâhâne'yi müstelzim olup, Mektûbî Efendi Âsitâne'ye vusûlünde Sadr-ı vaktin ‘azli ve müşârun ileyhin nasb ü vaslı müzâkere olunur iken, Babadağı vak‘ası te‘âkub edüp, niyyet-i ûlâ te‘ekküd ve ‘azl ü nasb husûsunda ref‘-i şâyibe-i tereddüd ile müşârun ileyh Sadr-ı devlete tesâ‘ud eyledi. Fi'l-hakıka Sadâret-i ‘uzmâ'ya lâyık ve hatb-ı cesîm-i Sipehsâlârî'ye şâyân ve müstehakk-ı mürebbiy-i erbâb-ı hüner ü ma‘rifet ve hakayik-şinâs-ı hutûb-i devlet bir Vezîr-i Âsaf-menkabet olup, cümle ‘âlem kudûmünden handân olarak şükr-i Yezdân ve du‘ây-ı bekay-ı şân ü übbehet-i Şâhâne'yi resîde-i eyvân ü keyvân eylediler. Müşârun ileyh Rusçuk'dan Şumnu'ya vü-rûdlarında muharrir-i Fakır dahi Âsitâne'den me’zûnen Şumnu'ya gelmişidi. Kalem-i ‘âcizânem ile keşîde-i silk-i tahrîr kılınan takrirlere nazar-endâz-ı dikkat ve sebk ü reftâr-ı ‘âcizânem meşreblerine muvâfakat ile bilâ-sevk ü tergıb rütbe-i Hâcegânî ile gusn-i zâyil-i kadrimi tartîb edüp, rü’ûsu i‘tâ etdiklerinde: —Seni ketebeden etdik” ta‘bîri lisânlarından mesmû‘ olup, ‘an-asl hâcegâna küttâb ıtlâk olunduğunu işrâb etmişler idi; rahimehüllâh 3.
