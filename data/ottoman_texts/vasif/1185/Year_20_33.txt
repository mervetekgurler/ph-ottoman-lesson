Te’dîb ü kahr-i ba’zı bî-edebân
‘An-asl hâki âmihte-i şerrü fesâd ve ehâlîsi mâye-i lecâc ü ‘inâd olan Deli-orman ve Hâcı-oğlu Bazarı ve Şumnu ve Hezârgrad ve sâyir kazâlarda kâyin olanların ba‘zısı seferler takrîbi ile dâyire-i itâ‘atden gerden-keş ve fukarâ ve ebnâ‘-i sebîli dendân-ı tîz-i-gezend ile ledg1917 u iz‘acda mânend-i mâr-ı münakkaş olduklarından gayri, rîş-i sefîdân ve zâbitlerinin taht-ı itâ‘atlarından hurûc ve nasîhatlarını ‘adem-i kabûl ile zirve’-i ‘utüvv u istikbâra ‘urûc ve kemâl-i galebe ile havf-i cezâdan masûn ve rûz u1918 şeb fetk ü batş ile tavr u reftâr-ı bâgiyâneleri dâyire-i hadden bîrûn olup, bu esbâb ile Yergöğü ve Bazarcık ve Tuna havâlîlerinde zikri sebkat etdiği vech üzere şekavete cesâret edenlerin vasıta-i tîğ-i siyâsetle dimâ‘-i fâsideleri isâle vü ihrâk ve münteşir-i âfâk olan ebâtîl-i a‘mâlleri dest-yârî-yi hüsn-i tedbîr ile imhâk olunmak rekîz-i zamîr-i Sadr-ı sütûde-ahlâk olmağla, o makule zaleme ve ehl-i fesâdı kâr-âzmûde ve mukaddem gümâşteler ile sırran ve ‘alenen kahr u istîsâl ve sefer ü hazarda bağy ü şikakdan gayri ellerinden bir şey gelmeyen müfsidleri yek be yek i‘dâm ile sevâhil ü serhadleri âzâde-i şûriş ü ihtilâl eyledi.
Deli-orman ve Arnabûdluk ber-minvâl-i muharrer menba‘-ı şûr u şerr olup, birkaç senede bir def‘a nizâm zımnında kaviyyü'l-iktidâr vüzerây-ı ‘izâmın me‘mûriyyetleri serkeşleri kahr ve fukarayı âzâde-i zulm ü cevr etmek hikmetine mebnî olup, fi'l-hakîka bu nizâmdan sonra bir müddet tahsîl-i âsâyiş ve indıfâ‘-ı mezâlim hâletleri meşhûd ve zıll-i re‘fet bî-tâb ü tâkat olanlar hakkında memdûd olur idi.
