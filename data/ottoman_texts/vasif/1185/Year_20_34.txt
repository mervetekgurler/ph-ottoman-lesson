Hikmet
Nüfûs-i rezîle erbâbı mutâlebe-i mâl ve temennî-yi tereffüh ile “bi'l-guduvvi ve'l-âsâl”1919 üftâde-i hılâb-ı vehm ü hayâl ve dâm-efgen-i kemingâh-ı ihtiyâl olup, tahsîl-i mâl ise te‘addî vü tecâvüze ve ba‘zan izhâk-ı rûh ve itlâf-ı nefs etmeğe muhtâc olmağla, garaz-ı mezkûre vusûl zımnında ne derecelerde zarar te‘ayyün eyleyeceği zâhir olup, bu takdîrde umûr-ı siyâsiyyesini muhâfaza eden düvel be‘s-i şedîd ile [M2 191] muttasıf olan hadîdi kırâbından sell ile o makuleleri tedmîr ve mülkünü tathîr hikmete muvâfık bir fi‘l-i serî‘u't-te‘sîrdir. Havâss-ı nâsda dahi bu hâlet nümâyân ve ser-i kâra geldikleri gibi müddet-i kalîlede nakd-i firâvân cem‘iyle tarsîs-i bünyân ve tezyîn-i eyvân eylediklerinden gayri, zâhir ve hafî envâ‘-ı mücevherât ile ceyb-i vebnân ve kîse vü enbânların mele‘ân edüp, bu tecemmül ü tezeyyüne mansıbları îrâdı vefâ etmeyüp, lâ-mehâle mîrîye muzır ve mesâlih-i devlete muhil umûr vâhîmü'l-‘âkıbeye iktihâm edecekleri ednâ mülâhaza ile ma‘lûm olan mevâddandır. Sâyesinde mütena‘îm oldukları devlete ihânet ü iltimâs, envâ‘-ı refâhiyetle Şehriyâr-ı ‘asr dâme fi'l-‘izz-i ve'n-nasr hazretlerine cinâyet edenleri Hak celle ve ‘âlâ ıslâh ve ni‘met-i kanâ‘atle iflâh eyleye âmîn.
