Bakıyye-i ahvâl-i Hân
Müşârun ileyhin dâyire ve havâşîsine lâzım gelen ta‘yînâtın idâresi zımnında, Or-du-yi hümâyûn'da Baş-bakîkulu olan Yek-çeşm Mehmed Ağa ta‘yîn olunup, za‘f-ı hâl ile bu maslahatı idârede ‘âciz olduğunu beyân ve müteşebbis-i dâmân-ı ‘afv olduğu, bâ‘is-i tehyîc-i gazab-ı Sadrı‘âlî-kadr olup, ‘azl ile tesrîb ve yerine Sârbân-başı bulunan Ahmed Efendi takrîb olunmuşidi. Hân her tarafdan sîr-âb-ı zülâl-i birr u ihsân olup, her hâlde muktezây-ı vakt ü hâle nazar ile bulduğunu yeyüp, mevcûda kanâ‘at lâzım iken, o havâlîde vücûdu ma‘dûm-i nefâyis eti‘meye1921 harîs ve tâlib şey‘-i gayr-i rahîs olup, başında olan hevâ-perestler dahi tahrîkden hâlî olmayarak, câ-be-câ devleti tasdî‘ ve Nüzûl Emîni'ni muvâhaze vü takrî‘ edüp, bu hâl Serdâr-ı ekrem'e îrâs-ı endûh u se‘âmet ve bilâhare ta‘yînâtlarını bedele kat‘ edüp, be-her mâh otuz beş bin guruş hazîne[ye] rabt ve tarafına ib‘âs ile kesb-i râhat etmişidi. Ancak başında olan haşerât buna kanâ‘at etmeyüp, Hülâgû askeri gibi kurb u civârda olan kurâyı harâbe-zâr ve taleb-i şey‘-i mevcûd u ma‘dûm ile sükkânını giriftâr-ı çâr-mevce‘-i yemm-i ıztırâb eylediklerinden gayri, bedel-i mezkûru istiklâl ve taleb-i zâyid ile ordu halkını işgâl etdikleri resîde-i sâmi‘a-i hümâyûn ve sebeb-i infi‘âl-i gûnâ gûn olup, mukaddemâ huzûr-i hümâyûnlarında mün‘akid olan meclis-i hatîrde kendülerinin hânlığa intihâbı Kırım ülkesinde kâyin akvâm-ı Tatar'ın isticlâbıyla, miyânelerinde merbût mu‘âhedenin feshine ve eyyâm-ı şitâda sevâhil muhâfazasına ve imkân müsâ‘ade olduğu hâlde, a‘dânın bulunduğu mahallere hücûm etmek ve birkaç seneden berü niçe hazâyin sarf ve re‘âyâda dahi tâkat kalmayup, hîn-i [M2 194] ikâmetde mümkini ile idâre-i umûr etmek ‘illetlerine mebnî olup, bu imkân endâhte-i tâkçe-i nisyân ve teklîf-i mâ-lâ yutâk ile tahsîl-i esbâb-ı râhat ü sâmân ve bâ-husûs ma‘îyyetlerinde bulunan enzâl-i nâs fukarâyı cevr-i bî-kıyâs ile iftirâs edüp, fî-mâ ba‘d bu tavr-ı gayr-i me‘lûf-i masrûf ve huzûrda vâki‘ olan te‘ahhüd-i ma‘rûf üzere ibrâz-ı hıdmet-i mebrûreye sa‘y ile ‘avârif-i seniyyemize mahfûf olmaları ve hıfz-ı dâyire ile civârda vâki‘ fukarâyı himâyet ve mü’temer olma-yup, re‘âyâyı mutazarrır edenleri tard ü teb‘îd eyliyesiz deyü, bir kıt‘a hatt-ı hümâyûn-i şeref-rîz vürûd olup, Sadrıa‘zam tarafından müşârun ileyhe irsâl ve bu vesîle ile başında olan halkı dûr-bâş-ı tenbîh ile tavk-ı tâ‘ate idhâl eyledi.
