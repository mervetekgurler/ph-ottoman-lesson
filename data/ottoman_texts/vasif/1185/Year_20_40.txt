Ser„asker-şüden-i Vezîr Halîl Paşa be-Bahr-i siyâh ve havâdisât-ı sâyire
Düşmen-i dâl sevâhil-i Tuna ve Kırım ülkesini istîlâ hasebiyle, evvel-behârda mevcûd olan gemilerini Bahr-i siyâh'a ihrâc ve ba‘zı mahalleri târâc ile ehl-i İslâm gemilerinde olan tüccâr ve sefere me’mûrları iz‘âc eyleyecekleri, zevâhir-i hâlden istinbât ü istihrâc olunup, bu makalât huzûr-i mevâhib-mahsûr-i Şâhâne'de birkaç defa zebân-âver-i erbâb-ı temkîn [M2 196] ü sebât olup, binâ’en ‘aleyh bu sâl-i ferruh-fâlde tertîb olunacak sefâyinin neferâtı teksîr ve üzerlerine bir Ser‘asker nasbı tedbîr olunup, bu keyfiyyet taraf-ı Cihânbânî'den Serdâr-ı ekrem tarafına tahrîr olunup, bu hidmete lâyık u cedîr olan Belgrad Muhâfızı Vezîr Halîl Paşa'nın Âsitâne tarafına tesyîri tenbîh ve bu tertîb nezd-i Sadâret-penâhî'de dahi bir emr-i vecîh görülüp, Belgrad, Vidin Muhâfızı Vezîr Mehmed Paşa'ya tevcîh ve Belgrad'a vusûlü günü Halîl Paşa'nın rikâb tarafında lühûku mü‘ekkeden îmâ olunup, betâ‘etden tahzîr u tenzîh olundu. Vidin serhaddi mukabele-i a‘dâda vâki‘ olup, hıfz u hirâseti min ehemmi'l-mehâmm ve bir Vezîr-i sütûde-tedbîr ta‘yîni ile müdâfa‘a ve tecâvüze ihtimâm havâlî-kerd-i zamîr-i Sadr-ı vâlâ-makam olmağla, Niğbolu muhâfazasında olan Kayim-makam el-Hâc Ahmed Paşa bu maslahatın eri ve pîşe-zâr-ı celâdetin gazanferi olup, muhâfaza-yı mezkûreye me’mûriyyeti istihsân ve bir ân akdem vusûlü bâbında ısdâr-ı emr-i ‘âlî-şân kılındı. Bu tasarrufât ile Niğbolu muhâfızdan hâlî ve Çeteci hafidi Vezîr es-Seyyid Ahmed Paşa'nın o tarafa ta‘yîn olunmasıyla tahsîl-i itmi‘nân-ı ehâlî kılındığından gayri, Tutrakan muhâfazasına dahi Amasyalı Halîl Paşa irsâl ve mehmâ-emken o tarafların esbâb-ı istihkâmı istihsâl olundu. Halîl Paşa Belgrad'dan hareket ve seyr-i serî‘ ile Âsitâne'ye ge-lüp, umûrunu rü‘yet ve donanma sefâyini dahi techîz olunup, Bahr-i siyâh Ser‘askerliği hıl‘atini huzûr-i Şâhâne'de iktisâdan sonra me’mûr olduğu savba sükkân-ı ‘azimeti teh-zîz eyledi.
Bir iki seneden berü Vezîr ‘Abdi Paşa'nın vukû‘ bulan muhârebelerde tarîf ü telîd ve ‘atîk u cedîd her neye mâlik olduysa zâyi‘ ve nâ-bedîd olup, el-hâletü hâzihi Bazar-cık ve Hırsova ve Babadağı etrâfını muhâreseye me’mûr ve her cihetle ikdârı matlûb-ı Sadru's-sudûr olmağla, mümkin mertebe i‘âne ile muzâyakası mündefi‘ ve tahvîl-i man-sıb havfı derûnuna vâki‘ olmak haysiyyeti ile mutasarrıf olduğu Rumeli Eyâleti dahi kubeyl-i tevcîhâtda ibkâ olunarak, istibdâl-i mansıb haşyeti derûnundan mürtefi‘ kılındı.
