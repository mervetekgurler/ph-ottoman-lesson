Vefât-ı Defterdâr-ı Şıkk-ı Evvel
‘İllet-i cünûn ile bundan akdem dâyire-i defterîden bîrûn olan ‘İsmet ‘Ali Efendi yerine makrûn olan el-Hâc İsmâ‘îl Efendi dahi fakd-i nakd ile mütehayyir ve idâre-i umûr-i defterîde ‘âciz ve mütezaccir1927 olup, giderek sâbıkı gibi mübtelây-ı sevdâ ve esîr-i firâş-ı renc ü ‘anâ ve beş mâh bu hâl ile imrâr-ı subh u mesâ edüp, ‘âkıbet harmen-ı ‘ömrü telef-şüde-i sarsar-i ecel ve zilka‘denin yirminci günü1928 zîr-i zemîn mûmâ ileyhe [M2 198] mesken ü mahal oldu.
Rü‘yet-i umûr-i defterî kime teklîf olunduysa, ahvâl-i selefe nazar ile feryâd ve def‘i bâbında etrâfdan istimdâd ederler idi. Mâliyye Tezkirecisi Dervîş Mehmed Efen-di'de vücûd-i kabiliyyet ve mezîd-i şevk u rağbet ma‘lûm-i Sadr-ı sütûde-haslet olduğuna binâ’en, ferdâsı kapuya da‘vet ve Şıkk-ı Evvel Defterdarlığı hil‘atiyle memnûn-i lutf u mekremet kılındı. Defterdâr-ı cedîd birkaç gün mürûrundan sonra civâr-ı kasabada vâki‘ hadîkaya Sadrıa‘zam hazretlerini da‘vet ve müşârun ileyh dahi tenezzülen mahalli merkuma rağbet edüp, Efendi-yi mûmâ ileyh tenâvül-i ta‘âmdan sonra bir re‘s esb-i müzeyyen ile câme-i rikkatin tecdîd ve hâzır-bi'l-meclis olan zevât-ı müteşahhısaya dahi münâsib hedâyâ i‘tâsıyla hubb-i şegafların efzûn u mezîd eyledi. Levâzım-ı da‘vetden olan âlât-ı sâza ve hazara mahsûs savt u âvâza Serdâr-ı Ekrem i‘tibâr etmeyüp, hadîka-i mezkûrede şugl-i kâr-zâr ve istihsâl-i cihet-i galebe-i düşmen-i mekkâr sohbetleriyle vakt-güzâr ve hîn-i hareketlerinde Defterdar Efendi'yi bir sevb-i semmûr ile vâye-gîr-i iftihâr eylediler. Defterdâr-ı merhûm Âsitâne'de tevellüd ile fârik-i miyân-ı mechûl ü ma‘lûm oldukda, Baş-muhâsebe Kalemi'ne yirmi üç sene müdâvim ve yetmiş dokuz tarîhinde Zimmet Halîfeliği ile mazhar-ı mekârim olup, seksen beş senesinde Şıkk-ı Evvel Defterdarlığı'yla be-kâm ve târîh-i mezkûrda zâyik-i câm-ı hımâm oldu.
Âmeden-i hazîne ve vefât-ı el-Hâc Ahmed Paşa
Serdâr-ı ekrem'in meştâya duhûlü tertîbât-ı seferiyyeye şurû‘ vaktine tesâdüf edüp, bu sebeble mesârıfın kesreti ve ordu hazînesinde akçanın kemâl-i kılleti ma‘lûm-i hazret-i Cihândârî olduğuna binâ‘en, emr-i mühimm-i sefere sarf olunmak içün altun olarak bin üç yüz kîse Hazîne-i hümâyun'dan ifrâz olunup, Kapucu-başı Nûh Bey ile meştâya irsâl ve ordu hazînesine idhâl olundu. Vidin muhâfazası tevcîh olunan Ahmed Paşa pâ-der-i Rikâb-ı ‘azîmet iken, ba‘zı emrâz burc-i bedenin intikaz edüp, mâh-ı merkumun yirmi sekizinci günü1929 fevti haberi resîde-i sem‘-i Sadâret-penâhî oldukda, Ruscuk Ser‘askeri ‘İzzet Ahmed Paşa'ya Vidin Muhâfızlığı ve Dağıstânî Vezîr ‘Ali Pa-şa'ya Silistire Eyâleti'yle Ruscuk Ser‘askerliği tefvîz ve bir ân akdem hareket ve hıdmet-i me‘mûrelerine kıyâm eylemeleri igrâ [M2 199] vü tahrîz olundu.
Müteveffây-ı müşârun ileyh1930 İlbasan sükkânından olup, bir zemân taşralarda geşt ü güzâr ve İstanbul'a gelüp, Bostâniyân Ocağı'na duhûl ile mutarassıd-ı müsâ‘ade-i rûzgâr olmuşidi. Giderek Bostancı-başılık ile ser-efrâz ve ba‘de'l-‘azl Emânet-i Surre ile müctâz-ı râh-ı Hicâz olup, ‘avdeti ‘akabinde Çavuş-başılık ve bir müddetden sonra Mîrâhûrluk ile kâm-kâr ve sefer hengâmında Sadrıa‘zam Kethudâlığı'yla nâmdâr olmu-şidi. Seksen üç senesinde1931 ‘azl ile Âsitâne'ye ‘azîmet ve bir müddetden sonra nâyil-i Vezâret olup, Silahdâr Mehmed Paşa'ya Kayim-makam ve ba‘dehû Tuna sevâhili muhâfazasıyla o taraflara ‘atf-ı zimâm edüp, târîh-i mezkûrda fevt ve medhûş-i sekret-i mevt oldu. Niğbolu Kasabası'nda medfûn ve makama münâsib söz bulur bir Vezîr-i zâhiru's-sükûn olup, beyne'n-nâs evliyâ ve Ser-hoş Ahmed Paşa lakablarıyla iştihâr bulmuşidi.
