Zuhûr-i teşrîfât be-cânib-i Serdâr-ı ekrem
Mukaddemâ ba‘zı tasarrufât ile ocağlunun iki kıst mevâcvibleri tetmîm ve yerlü yerine taksîm olunduğu, ma‘rûz-i südde-i Şehriyâr-ı Cem-hadîm kılınmışidi. Müşârun ileyhin bu maslahat-ı ‘azîmeyi vakt ü hâle tatbîk ile tensîk-i ‘âlâmet-tevfîk olduğundan, derûn-i ilhâm-meşhûn-i Cihândârî'de neşât ve mirât-ı temâsîl-i hakayik-i eşyâ olan mirât-ı tâbnâk-ı Şehriyârî'lerinde suver-i inbisât rû-nümâ olmağla, mahzâ müşârun iley-hi taltîf ve ta‘bîrât-ı bende-nüvâzî ile teşrîf irâde-i seniyyesiyle bir sevb a‘lâ semmûr ve bir hançer-i mücevhere mashûb hatt-ı bedî‘u'l-üslûb ‘Abdullah Paşa-zâde Sa‘îd Bey ile meştây-ı Ordu-yi hümâyûn'a şeref-resân-ı vürûd olup, mu‘tâd üzere istikbâl ve Serây-ı ‘âlî'ye alay ile îsâl olunup, Sadrıa‘zam ve Serdâr-ı ekrem semmûr-i fâyizu's-sürûru zîver-i dûş-i ikbâl ve hançer-i süreyyâ-cevheri zîb-i meyân-bend-i iclâl edüp, kısteyn mevâcibinin ol vechile idâre ve tevzî‘i, mûcib-i tahsîn olduğunu mütebeyyin ve umûr-i seferiyyeye kemâ yenbagî ikdâm ü himmet olunmak vasâyâsını mutazammın hatt-ı hümâyûn dahi tahrîk-i leb-i edeb ile ehl-i dîvâna ismâ‘ ve cümlesi ugur-i Şâhâne'de bezl-i vücûd edecekleri emrinde tevâtu‘ u icmâ‘ eylediler.
