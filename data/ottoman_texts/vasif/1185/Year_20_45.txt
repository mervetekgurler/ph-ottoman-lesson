Vuku„-i münâza„a der-Galata
Zilka‘denin yirmi birinci salı günü1935 Galata'da teferrüd eden altmış dört ve yirmi beş cemâ‘atin yoldaşlarıyla kalyoncuların, cüz’î bir mâdde zımnında vâki‘ olan münâkaşaları münâveşeye mübeddel olup, gitdikçe cem‘iyyetleri müzdâd ve iki taraf-dan meterisler hafrıyla mütecâser-i şerr ü fesâd oldukları mesmû‘ ve Galata'ya âmed-şüd edenlerin bahran ve berren sebîlleri maktû‘ olarak mesâlih-i nâs giriftâr-ı ‘ukde-i te‘assür ve bu keyfiyyet erkân-ı saltanatı şinâver-i deryây-ı tefekkür eyleyüp, her ne kadar ihtiyâr ve zâbitleri kelâm-ı ma‘kûl ile ilzâmlarına meşgul oldular ise dahi kârger olmayup, üç gün bu hâl müstemir ve ceng ü âşûb müstekar olup, encâm-ı kâr Çavuş-başı ve Segban-başı Ağa o tarafa imrâr ve iki tarafın zâbitleri ihzâr olunup, cem‘iyyetleri perâkende olmaz ise âhar vechile tedârükleri görüleceği îmâ olundukda, hîn-i muhârebede [M2 202] fülkecilerden bir nefer zımmînin yeniçerilerden birini i‘dâm etdiği sâbit olup, mesfûrun salb ü izâlesi ile nizâ‘a faysal verilüp, bu vechile cem‘iyyetleri tefrîk ve miyâneleri tevfîk olundu. Şehriyâr-i zemân ve kahremân-ı kadr-tüvân hazretlerinin serpûş-endâz-ı hukka-i dehân oldukları dürr-i şehvâr latîfe bu ma‘reke hılâlinde zîb-i tabak-çe-i beyân olunduğu mütevâtir ü meşhûrdur.
