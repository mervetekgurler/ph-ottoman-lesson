Kıssa-i garîbe
Sadrıa‘zam hazretleri Ordu-yi hümâyûn‘dan ref‘-i münker ü fahşâ emrine mezîd-i dikkat ü i‘tinâ edüp: [M2 154] —Hattâ devâyir-i kibârda olan tâze-rûlar mazânn-ı töhmet ve peyk-i serî‘u's-seyr-i hırs u şehvet olup bunların tard u ib‘âdları lâzımdır” deyerek şifâhen ve vicâhen tenbîh ü te‘kîd ve ekser-i nâs mu‘temer olarak dâyirelerinde bulunanları teb‘îd edüp, Cebeci-başı Kürd Ağa her zemân bir âfet-i devrânın bend-i kemendi mehabbeti ve her bâr bir mahbûb-i dil-âşûbun masrû‘-i hüsn ü behceti olduğundan, bu hâl kendüye mukaddime-i çîn-i cebîn-i infi‘âl olup, dûrbâş-ı in‘izâl ile mazhar-ı tevbîh u gûşmâl olmuşidi. Tezkireci Münîb Efendi: —Bu ne demek ister, Padişahlar ba‘zan mü-cevherât isti‘mâlini muhkem yasâğ itdikleri hâlde bile ricâl-i devlet miyânında bulunan sağır mücevher bıçaklardan tegafül edüp, mu’âhaze etmezler. Benim dâyiremde olan tıfl-i emred ki bana rûh-i izâfî ve cism-i nahifimi1852 vikayede bir dir‘-i zâfîdir. Murâhik u şîr-hâre iken zîr-i serâ-perde-i haremimde demsâz-ı hacr-ı terbiye olup, sekiz yaşına bulûğunda başına vaz‘-ı destâr ve üzerine gubâr kondurmayarak, veled-i ma‘nevî mesâbesinde bir hidmetkâr iken merkumu dâyiremden teb‘îd ba‘zı hevâ-perestler yedine vermekden gayri neyi müfîddir” dedikde, mûmâ ileyh ri‘âyeti vâcib zeber-dest bir kâtib olduğundan, hakkında ihtiyâr-ı sükût ve tevânî ve bu makale o meşrebde olanlara bâ‘is-i inbısât-ı nihânî oldu.
