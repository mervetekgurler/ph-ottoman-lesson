Tetimme
Ser‘asker-i müşârun ileyh matla‘-ı Vezâreti'nde müsâ‘ade-i kader ile kârger olan hidmet-i bâhiru'l-eserini istihsâl-i Sadâret'e mukaddime ve yâhûd peyâm-ı feth evvelce sem‘-i hümâyûna resîde olmak mülâhazalarıyla, ordudan evvel bu haber-i hayrı Rikâb-ı hümâyûna tahrîr etdiği, ma‘lûm-i Sadr-ı müşterî-tedbîr olup, bu vaz‘-ı nâdir tavr-ı kadîm-i devlete mugâyir olduğundan, müşârun ileyh münfa‘il ve miyânelerinde nâr-ı münâfese müşta‘il olup, ahadühümâ âharı gamz ve şiken-i hâtırı müstelzim tahrîrât ile tarafeyn iltizâm-ı semt-i kinâye vü remz eylediler. Makâm-ı Sadâret'de olanların müte-rettib-i ‘uhde-i kifâyetleri olan umûrda muhâletat ve şirket-i ağyâr her ne kadar mûcib-i intifây-ı nüfûz ü i‘tibâr ise dahi, mecârî-yi ahkâm-ı kadere rabt-ı rişte-i i‘tikâd eden
Sudûr-i ‘izâm kâse kâse tecerru‘-i zehr-âbe-i sitem ü âlâm ile zât-ı maslahatı iltizâm ve umûr-i devlet ber-vefk-i irâdet ne veçhile pezîrây-ı hüsn-i temşiyet olursa, hemân olsun tavrıyla, [M2 159] hod-re‘ylik vâdîsinden i‘râz ve mü’essir-i hakîkî tarafından bilâ-irâde eseri mümteni‘ olan evzâ‘ muhâlifînden igmâz-ı hazerde ‘umûmen ve seferde husûsen lâzım geldiği vâreste-i kayd-ı i‘tirâzdır. Sadrıa‘zam şâyibe-i hased ile mevsûf ve za‘f-ı kalb ve feyâlet hiss ile ma‘rûf olduğundan, himâyet-i makam ve istirzây-ı nefsi bed-râm iktizâsıyla, Ser‘asker-i müşârun ileyhi istirkab ve muhassenâtını ma‘raz-ı isâ‘etde ‘âlem-i bâlâya tahrîr ile kesr-i sevretine inkibâb bir emr-i nâ savâb olduğu zâhir idi. Lâkin enefe vü nahvet-i Vezâret, fazlan ‘ani‘l-beşeriyye mütehâmmil-i bârgirân-ı müşâreket olmayup, o makûleleri Sadr-ı rahîb ve mu‘âmele-i dil-firîb ile hâllerine terk ve ‘avâkib-i umûra nazar edenler ekall-i kalîldir.
