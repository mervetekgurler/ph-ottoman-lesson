Âmeden-i Mutasarrıf-ı Tırhala ve kırâ’et-i Mevlid-i Şerîf
Mora vak‘asında Sadrıa‘zam ma‘iyyetinde bulunup, hıdemât-ı Devlet-i ‘aliyye'de izhâr-ı celâdet ve bu mukabelede ihrâz-ı rütbe-i Vezâret eden Tırhala Mutasarrıfı Vezîr ‘Osmân Paşa Ordu-yi hümâyûn'a vürûd ve alay gösterüp, iktisây-ı ferve-i semmûr ile nâyil-i inbısât-ı nâ-mahdûd oldu.
Rûhâniyyet-i hazret-i Hayru'l-Mürselîn'den istimdâd ü istî‘ânet kasdıyla Mevlid-i Şerîf kırâ’eti içün, erkân-ı devlet ‘akd-i rişte-i cem‘iyyet eyleyüp, nazm-ı güzîn-i Mev-lid-i hazret-i Hayru'l-Mürselîn'i sem‘-i cân ile gûş ve kurta-i binâ-gûş-i hûş eylediler.
Âmeden-i murahhasân-ı Devlet-i „aliyye be-Ordu-yi hümâyûn
İn‘ikâd-ı mütâreke ile ‘Abdulkerîm Efendi'nin ‘avdeti ve Rusyalu tarafından ta‘yîn olunan murahhaslar Yaş Kasabası'na gelüp, bu bâbda Merşal'in isti‘câli hâvî vürûd eden mektûbu bundan akdem Rikâb-ı müstetâb-ı Cihândârî'ye ‘arz olunmuşidi. Rikâb-ı hümâyûn'dan Tevkî‘î bulunan Yenişehirli ‘Osmân Efendi, Murahhas-ı Evvel ‘unvânıyla mümtâz ve diyânete müte‘allık bir mâdde vukû‘ bulur ise cerh u ta‘dîl etmek içün a‘lem-i belde olan Ayasofya Şeyhi, Murahhas-ı Sânî şânıyla ser-efrâz kılınup, o tarafda kâffe-i umûrları tensîk ve hatt u tirhâlleri hengâmında mesârıf-ı lâzımelerini mîrîden idâre içün Hâcegân-ı Dîvân-ı hümâyûn'dan Küçük İbrâhîm Efendi Defterdârlık maslahatıyla mûmâ ileyhimâya terfîk olunup, tevassut ümmîdiyle bunlar ile yola çıkan Nemçe ve Prusya elçilerine yirmi beşer bin guruş bedel-i ta‘yînât verilüp, rebî‘ulevvelin on ikinci Pazar günü1976 Âsitâne'den hareket ve rebî‘ulâhırın dördüncü günü1977 Ordu-yi hümâyûn'a vürûd edecekleri haberi vâsıl-ı ser-menzil-i şöhret olup, Teşrîfâtî Efendi murahhasların istikbâline ve elçilerin su‘âl-i [M2 219] hâtırına ta‘yîn ve güzergâhları olan turuk u me‘âbire saf saf tavâyif-i askeri teşhîn ve irâ‘e-i kuvvet-i1978 Devlet-i ebed-karîn kılınarak, haymelerine îsâl ü temkîn kılındılar. Murahhaslar ile elçilerin su‘al-i hâtırları Sadr-ı ‘âlî-makam tarafından iltizâm olunup, otuzar miskal ‘anber ve yüzer dirhem ‘ûd birer kırmızı kîseye vaz‘ ve işrâba ve fevâkih ve sâyir me‘kûlâta müte‘allık birkaç tabla tertîb ü irsâl ile hâtırları tatyîb olundu.
