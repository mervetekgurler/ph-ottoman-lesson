Garîbe
Murahhas-ı Evvel nasb olunan ‘Osmân Efendi Rikâb'da Re‘îsü'lküttâb ve merci‘-i ru‘ûs ü eznâb olan İsmâ‘îl Beyefendi'nin ma‘an me‘mûriyyetini niyâz ve taraf-ı Şeh-riyâr-ı bende-nüvâzdan; —Senin gaybet ve bu mâddeye me’mûriyyetin hasebiyle bu taraf hâlî kalup, musâlaha umûru ve sâyir ahvâl rü‘yetden ‘atıl olacağı zâhir olmağla, bu takdîrde beyin bu tarafda bulunması lâzım gibi görileyor” buyurduklarında, mümâiley-hin hod be-hod ihtiyâr-ı metâ‘ib ü meşâk nefsine gayet güç gelüp, hemân cevâba âgaz ve: “Hatb-ı musâlaha mevâdd-ı müşkileden olup, kat‘î müte‘azzir ve gayr-i yesîr ve bu mâddelere vuküf-i tâmmı olan Beyefendi kullarının murâfakatı, teshîl-i maslahatı mûcibdir” kelâmını tekrîr eylediğinden gayri: “Mümâ ileyhe ruhsat-ı murâfakat verilmediği hâlde, bu kulları dahi ‘afv olunmak niyâz olunur” deyü dâmengîr-i Şehriyâr-ı İskender nazîr oldukda, li-maslahatin mümâşât ve zâhirde İsmâ‘îl Beyefendi dahi levâzım-ı râh tedârüküyle iştigal ve aralıkda: “Cenâbınız ile yollarda seyr-i bâg u râg ve bu maslahatı tanzîm ile kulüb-i hussâdı pür-dâg ederiz” kavlini yevm-i hareketine dek telaffuz ile rehgîr-i semt-i mugalata vü iğfâl olmuşidi. Mümâ ileyhin orduya teveccühü günü İsmâ‘îl Beyefendi'nin tedârüki sâhte ve musanna‘ ve garaz-ı aslî kendüsünün bi'l-infirâd ‘azîmeti olduğunu tahkik ile ıtlâk-ı cürüb-i müsecca‘ eylediği mütevâtir u meş-hürdur.
