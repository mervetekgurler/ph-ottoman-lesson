„Azîmet-i murahhasân-ı devlet berây-ı mükâleme
Mûmâ ileyhim üç gün kadar Ordu-yi hümâyûn'da ârâm ü teneffüs ve bundan sonra mahall-i mükâlemeye varup, Prusya murahhaslarının matlûbât-ı kâminelerini tecessüs vakitleri geldiğini Sadrıa„zam teferrüs edüp, ibtidâ Murahhas-ı Evvel ve Sânî'ye birer semmûr kürk ile birer müzeyyen esb ilbâs ü ihdâ ve sâniyen Nemçe ve Prusya elçilerine kezâlik bu mu‘âmele icrâ ve ba‘zı zâdegân ve tercemân makülelerine dahi hıl‘atler ve işleme yağlıklar iksâ vü i‘tâ ve şehr-i mezkûrun on birinci günü1984 me’mûr oldukları mahalle semend-i ‘azîmetlerin tahrîk ü ircâ eylediler. Üç günden sonra Rusçuğ'a vürûd ve Ser‘asker ‘Ali Paşa tarafından teksîr-i cünûd ile alay tertîb olunup, birer mahalle tenzîl ve lâzimeleri bâliğan mâ belağ ihzâr u tekmîl olundu. Bu haber karşuya mün‘akis olup, Yergöğü Cenerali: —Eğer Murahhas-ı Evvel'de Büyükelçilik Pâyesi yoğise ibtidâ anlar bizi mülâkât ile mesrûr ederler” cevâbını irsâl ve ‘Osmân Efendi dahi rütbe-i mezkûre-nın vücûdunu beyân ve sâye-i Pâdişâhî'de o maküle pâyeleri âharlara ihrâz etdirmek kudreti olduğunu kemâl-i tesalluf ile âverde-i zebân-ı beyân eyleyüp, bu da‘vâyı mu-saddak hidmetlerinde olan tercemân, memhûr kâğıdıyla, [M2 221] Ceneral'e hakıkat-i hâli beyân eyledi. Ol vechile karşu karşuya mesfûr ile cüzvî münâkaşadan sonra Yergö-ğü'ye mürûr ve nasb olunan hıyâmda dâmen-efşân-ı huzûr olduklarına müte‘âkıb Cene-ral-i mersûm tebrîk-i kudûm edüp, ‘avdetinde bir re‘s müzeyyen esb ile tatrîb ve ferdâsı Devlet-i ‘aliyye murahhasları dahi Ceneral'in çadırlarına varmağla, mesfûru tatyîb eylediler. Bir gün sonra Yergöğü'den hareket ve mâh-ı merkümun selhinde1985 Fokşan Kasabası kenârında tahsîs olunan mahalle ilkây-ı raht-ı ikâmet eylediler.
İhsân-ı Pâye-i İstanbul be-Yâsînî-zâde Efendi
Murahhaslar henüz Ruscuk'da iken, mübâhasesi sebkat ve Moskovlu'nun İkinci Murahhası'nda Büyükelçilik Pâyesi olduğu dahi tashîh olunup: —Yâsînî-zâde Efendi'nin fazîlet-i zâtiyyesi hasmın mechûlü ve pâyesi yok vâ‘iz bir âdemdir” deyü, şâyed meclise idhâlden mümâna‘at zuhûr eder deyü, Serdâr-ı ekrem hazretlerine bu keyfiyyet tahrîr u işâret ve İstanbul Pâyesi'yle refî‘u'ş-şân kılınması ‘Osmân Efendi tarafından inhâ ve bu keyfiyyet südde-i ‘arz-ı a‘lâ kılınup, Efendi-yi mûmâ ileyh hakkında ‘avâtıf-ı ‘aliyye-i Cihânbânî erzânî ve pâye-i mezkûr ile dâric-i silm-i kâmrânî olmuşidi. Murahhaslar bir mahalle gelüp, herkes yedinde olan ruhsat-nâmesini ibrâz ve def‘-i şübhe ile kâr-sâz oldukları ‘akabinde rütbe husûsuna sarf-ı kelam ve Baş-murahhaslarda ve İkinci Murahhas olan Obreşkof'da Büyükelçilik rütbeleri olup, yedlerinde olan senedât ile rütbelerini tashîh ve Devlet-i ‘aliyye tarafından İkinci Elçi olan efendi-yi mûmâ ileyhin o mec-lisde henüz pâye fermânı resîde olmayup, karîben vürûd edeceği telmîh olunduysa dahi, Rusya murahhasları kavl-i mücerred ile mülzem olmayup, Pâye geleceğine dâyir Murahhas-ı Evvel ‘Osmân Efendi mührüyle mahtûm sened aldıkdan sonra Pâye emri dahi vâsıl ve miyânede vukû‘ bulan mu‘âraza müntefî vü zâyil oldu.
