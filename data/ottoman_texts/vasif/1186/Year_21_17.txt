Vukü„-i meşveret
Murahhaslar [M2 222] Âsitâne-i sa‘âdet'den gelür iken, Prusya elçisi Devlet-i ‘aliyye askeri birkaç senedir tahsîne elyak bir maslahat-ı nâfi‘aya muvaffak olmayup, hâl-i bedâvetden menzile-i hadariyyete intikâl ve düşmen dahi ru’esânın ‘adem-i mübâlâtıyla askerinin terk-i âzmâyiş-i cidâl ve ihtiyâr-ı fütûr u ihmâl eylemesini müşâhade ve tecribe ile pâ-bercây-ı nahvet ü istikbâr ve Devlet-i ‘aliyye askerini gözlerine gösterüp, mübâhasede celâdet ve evzâ‘-ı zor-mendî izhâr eyleyeceklerini iş‘âr ve böyle bir devlet-i kaviyyü'ş-şekîmeye Moskovlu'nun nazar-ı hakâret ile bakması lâyık u sezâ-vâr olmayup, Serdâr-ı ekrem hazretleri aralık aralık tebdîl-i yurd u mekân ve harbe isti‘dâd sûretini i‘lân eylese, teshîl-i maslahata ‘illet olacağını beyân etmişidi. ‘Osmân Efendi Prusya elçisinin takrîrini Sadr-ı sütûde-tedbîre ifâde ve bu mâdde kasd u irâde-i Serdâr-ı ekremî'ye tevâfuk etdiyse dahi, kıllet-i zehâyir mâni‘-i hatt u tirhâl-i asker olup, Ordu-yi hümâyûn'un ikişer üçer sâ‘at ilerüsünde birer ordu tertîb ve düşmene mukâbele mu‘âmelesini izhâr ile mükâlemeyi âzâde-i ‘ârıza-i tas‘îb suver-i mergubesi tasvîb olunup, fi'l-hakîka bu tedbîr-i sâyib min külli'l-vücûh münâsib ve Harb i‘âde eder ise asâkir-i îslâm cenge müte’ehhib bulunmuş olacağlarını mün‘akid olan meclis-i şûrâda medâr-ı kabz u bast olanlar bilâ-ihtilâf ikrâr u i‘tirâf ve bu re‘y-i savâbın fi‘le çıkmak bahsini dem-be-dem tecdîd ü istînâf eylediler.
Binâ‘en ‘alâ zâlik Tırhala ve Selânik mutasarrıfları Vezîr ‘Osmân Paşa'ya ve îbrâhîm Paşa'ya birer ordu tanzîm ve asâkir ü mühimmâtları tetmîm olunarak, râbıta-i ikâmetleri tefkîk ve Ordu-yi hümâyûn'dan birer ikişer sâ‘at infisâl ile Silistire ve Ruscuk semtlerine tahrîk olundular. Serdâr-ı ekrem müşârun ileyhimâyı tevkır ve ma‘iyyetlerinde olan asâkirin şevk u gayretlerini tevfîr irâdesiyle, birer def‘a ordularına biniş tarîkı üzere ‘azîmet ve sunûf-i askerîyi ‘atâyâ ve ru‘esâsını iltifât ile ser-germ-i silâfe-i memnûniyyet eylediler.
