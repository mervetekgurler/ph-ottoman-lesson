Havâdisât-ı müteferrika
Serdâr-ı ekrem hazretleri bâlâda ifâde olunduğu vech üzere, Vezîr ‘Osmân Paşa ve İbrâhîm Paşa ordularını teşrîf ile müşârun ileyhimâyı mazhar-ı i‘zâz ve bu im-tiyâzdan Vezîr Ağa Paşa'ya dahi hisse-efrâz etmek içün evâhir-i cumâdelûlâda1992 kapu halkı ile Yeniçeri ordusuna ‘azîmet ve Ağa Paşa'nın haymesine nüzûl ile müşârun ileyhi memnûn-i lutf u ‘inâyet edüp, birkaç sâ‘at ikâmet ve hîn-i hareketlerinde müşârun ileyhi bir sevb ferve-i semmûr ile nüvâzende-i çeşm-i i‘tibâr ve ortalara ‘atâyây-ı vâfire bezl ü nisâr ile otaklarına tahrîk-i ‘inân-ı rehvâr eylediler.
Te‘âkub-i eyyâm-ı esfâr ile ze‘âmet ve tîmârın ekseri nâ-ehil ve sıbyâna tevcîh olunarak, o makûlelere kıllet târî ve me’mûr oldukları mahallerde alay beylerinden gayri kimse bulunmayup, ekall-i kalîl neferleri dahi ‘adem-i idâre iktizâsıyla, mürtekib-i sefâlet-i hidmet-güzârî oldukları ma‘lûm ve yoklanmaları resîde-i hayyiz-i lüzûm olup, Re’îsülküttâb ve Tevkî‘î ve Defter Emîni ma‘rifetiyle defterlerine nazar ve nâ-mevcûdları mülâzım ve sefer eşmeğe muktedir kimselere tevcîh ile tahsîl-i esbâb-ı sefer kılındı.
Abaza Mehmed Paşa Hazînedârı Feyzullah Ağa, paşası katl olundukdan sonra ih-tiyâr-ı semt-i firâr ve Nasûh-oğlu yanına varup, muntazır-ı lutf-i Kird-gâr olmuşidi. Merkûmun derece-i şecâ‘ati ma‘lûm ve istediği vakitde hayli âdem cem‘ edüp, Anadolu'ya velvele bırakacağı nezd-i Sadrıa‘zamî'de meczûm olup, dâyimâ bu fikr ile müte-vehhim ve orduya bir-takrîb celb olunmasını kasd ü te‘emmüm eder idi. Âhıru'l-emr orduda mevcûd merkûmun mu‘temedlerinden biri ihzârını iltizâm ve re‘y-i mektûbu alup, tarafına irsâl ile o vahşî deşt-i nefreti râm edüp, orduya geldikde taraf-ı Sadâret-penâhî'den sunûf-i ikrâm hakkında erzânî ve çok geçmeden nâyil-i rütbe-i Mîr-i mîrânî olarak, kâffe-i umûru tehvîn ve Tutrakan'a muhâfız ta‘yîn olundu. ‘Avdet-i harb ihtimâliyle Ordu-yi hümâyûn hazînesinde vücûd-i meblağ ehem olduğu ma‘lûm-i Şeh-riyâr-ı İskender-hadem olduğuna binâ‘en, birbirini velî ve te‘âkub ederek iki bin beş yüz kîse mikdârı mebâliğ hazîneye vâsıl ve dağdağa-i zarûret [M2 234] bu takrîb ile müntefî vü zâyil oldu.
