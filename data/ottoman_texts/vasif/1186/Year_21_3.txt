Lâhika1954
Bekay-ı şân-ı Saltanat-ı seniyye ile ‘akd-ı şurût-i mühâdenet eğeçi menviyy-i zamîr-i erkân-ı devlet olup, ancak netîce-i mükâleme mechûl-i mutlak ve husûl-i musâlaha bâz-beste-i emr-i cenâb-ı Hak olup, jâj-hâyân-ı a‘dâdan teklîf-i mâ-lâ yutak mu‘âmelâtıyla in‘ıkad-ı sulh mukadder olmadığı takdîrde, lâ-mehâle i‘âde-i harb iktizâ edüp, bu sûretde cem‘-i askerde izhâr-ı kesel ü tüvânî bâ‘is-i nedâmet ü peşîmânî olacağından başka, âvâze-i mütâreke ‘avâkıb-ı umûrdan gafil olan askerînin dehlîz-i sâmi‘alarına dâhil olmağla, zarûrî terk-i sür‘at ü isti‘câl ve vaktiyle Mu‘asker-i hümâyûn'a ‘adem-i vusûlleri min ağlebi'l-ihtimâl olup, binâ-berîn evvel-behâra tertîb olunan cünûd-i muvahhidînin bir ân akdem mevkib-i Serdâr-ı ekremî'ye iltihâkları bâbında her tarafa emr-i ‘âlî-şân şeref-sudûr ve Selânik Mutasarrıfı Vezîr İbrâhîm Paşa sevk-i asâkire me’mûr oldu. Bu tedbîr-i dil-pezîrden sonra te’kîden lil-hâl tûg-i Âsafî dahi kanûn üzere ihrâc ve igrây-ı askerî tarîkasına intihâc olundu.
