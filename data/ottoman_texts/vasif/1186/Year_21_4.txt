Hıtâm-ı emr-i mütâreke
Mütârekeye Murahhas ta‘yîn olunan ‘Abdulkerîm Efendi ve ma‘iyyetinde olan Dürrî Efendi ve Dîvân Tercemânı İskerlet Ruscuğ'a vusûl bulup, vusûllerini karşu tarafa ihbâr ve Rusyalu tarafından ta‘yîn olunan [İvan] Simolin nâm şahısdan fi'l-hâl âdem gelüp, vakt-ı [M2 208] mürûrların istifsâr etmişidi. Efendi-yi mûmâ ileyh dahi şehr-i mezkûrun on altıncı günü1955 karşuya geçeceğini ifâde ve âdemîsini i‘âde ile yevm-i mezkûrda Yergögü tarafına ‘ubûr ve kasabadan bir sâ‘at ilerüde nasb olunan hıyâma nüzûl ‘akabinde Yergögü'de olan Ceneral tarafından ve Murahhas olan Simolin câni-binden resm-i hoş-âmedî icrâ ve hıdmetde olmak içün kırk nefer katana ve bir nefer mayor irsâliyle hukük-ı ri‘âyeti edâ eylediler. İki üç gün sonra Rusya Murahhası ile bir yere gelüp, birbiriyle icrây-ı hüsn-i mu‘âmele ve ruhsat-nâmelerini mübâdele, ferdâsı mükâlemeye şurû‘ ve miyânelerinde otuz gün kadar münâkaşa vukü‘ bulup, mahall-i nizâ‘ olan mevâd ve tahte'ş-şurût muzmer olan fesâd-ı çîre destî- Serdâr-ı ekremî ile cerh u ta‘dîl ve kabûlü mümteni‘ olan îrâdât, delâyil-i ‘akliyye ile semt-i salâha tahvîl olunarak, sûret-i tevâfuk-i tahsîl olunup, saferu'l-hayrın yedinci günü1956 temessükler terkim ü tahtîm ve yek-dîgere teslîm ve Serdâr-ı ekrem ve Merşal taraflarından dahi tasdîk-nâmeler yazılup, maslahat-ı mütâreke tetmîm olundu.

1
2
3
4

Bundan sonra resm-i mühâdâta mübâşeret ve Efendi-yi mûmâ ileyh ve ma‘iyyetinde olanlara ber-vech-i tefâvüt üç tulum semmûr verilüp, berü tarafdan dahi Rusya Murahhası'na bir donanmış at ve sır-kâtiblerine bin guruş ve tercemânlarına yedi yüz guruş i‘tâ ve resm-i vedâ‘ îfâsıyla ‘inân-ı mürâca‘at irhâ olundu. Efendi-yi mûmâ ileyhin hıdmeti istihsân ve bir ferve-i semmûr ile mazhar-ı ihsân kılındığından başka, Baş-muhâsebe Pâyesi'yle mahsûdü'l-akrân ve Dîvân Kîsedârı dahi bu mülâbese ile dâhil-i katâr-ı Hâcegân oldu.
