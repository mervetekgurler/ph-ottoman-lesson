Zikr-i şurût-i mütâreke
Şart-ı evvel: İki asker bulundukları mahallerde muhârebeyi terk edeler.
Şart-ı sânî: Ruscuk'da ve Yergögü'de olan ru‘esây-ı askere imzây-ı sened ‘akabinde haber verilüp, Anadolu ve Rumeli askerine dahi bu‘dlarına göre ifâde-i hâl oluna.
Şart-ı sâlis: Tarafeyn askeri müddet-i mütârekede hâlleri üzere kalup, sevâhil-i Tuna'da bulunan tarafeyn askeri devletleri tarafından ta‘yîn-i hudûd oluncaya dek, Nehr-i Tuna hadd-ı fâsıl olup, müceddeden ebniye ihdâs olunmayup, tahrîb olunan yerler ve bâ-husûs Babadağı ve Tulça ve İsakçı ve Maçin ve Hırsova ta‘mîr olunmayup, [M2 209] hâlleri üzere terk olunalar.
Şart-ı râbi„: Mütâreke ‘akdine Rusyalu tarafından Murahhas olan kimseye Âsitâne'ye ve andan Bahr-ı sefîdd'e vâki‘ Rusya donanması sergerdesine mütârekeyi i‘lân içün ruhsat verilüp, sergerde-i mesfûr dahi Devlet-i ‘aliyye donanmasıyla emr-i mütârekeye nizâm verüp, sevâhile ve Kırım'a Devlet-i ‘aliyye tarafından haber irsâliyle Tuna ve Turla boğazlarına İslâm gemileri girmeyüp, kâyinen men-kân Kırım sevâhili lîmânlarında dahi zikr-i âtî şurûtdan mâ‘adâ bilâ-zarûretin görünmeyeler. Ve Tuna Neh-ri'nde mevcûd olan sefâyinin had ta‘yîn olunan nehr-i kebîrde tûlen ve ‘arzan âmed ü reftlerine mümânâ‘at olunmayup, tarafeyn halkı miyânında hudûs eden nizâ‘, zâbitleri ma‘rifetiyle ‘adâlet üzere fasl ve lâzım gelen te‘dîbleri icrâ oluna.
Şart-ı hâmis: Özi ve Kılburun kal‘alarına mütâreke temşiyeti haberi vusûlünden sonra asker ve mühimmât-ı seferiyye irsâl olunmayup, zahîre irsâli câyiz ola.
Şart-ı sâdis: Zehâyir ile mahmûl sefâyin, muhâlif-i hevâ ve âhar gûne kazâ ile Kırım sevâhiline ve karşusunda vâki‘ Basarabya tarafından karaya düşer ise tahlîsına vü-cûhla i‘ânet olunup, mürûrlarına mümâna‘at olunmaya.
Şart-ı sâbi„: Tuna ve Kırım ve Basarabya taraflarına zahîre ile mahmûl Rusya sefînesi dahi kazâ‘en Devlet-i ‘aliyye hudûduna düşer ise ehâlî tahlîsına ve def‘-i muzâyakalarına sa‘y ile mürûrlarına mâni‘ olmayalar.
Şart-ı sâmin: Gürcistan ve Kuban ve sâyir Anadolu taraflarında vâki‘ iki tarafın askerine mütâreke haberi vusûlünde ehâlî ve askerleri şurût-i mütârekeye ri‘âyet ve her şehir ve kal‘a ve sâyir mahaller kimlerin yedlerinde ise o hâl ile kalup, ta‘yîn-i hudûd iktizâ eden mahallerde şurût-i mütâreke mer‘î ola.
Şart-ı tâsi„: İşbu muhâdenenin müddeti Boğdan ve Eflâk ve Bucak ve Kırım ve Kuban ve sâyir tarafeynin arâzîsinde bilâ-istisnâ ve kezâlik Kara-deniz sularında musâlaha murahhasları ‘akd-i meclis edinceye dek, tarafeyn ser‘askerlerinin ittifâkıyla mütârekenin imtidâdı câyiz ola ve emâkin-i bâ‘îdeye bu haberin ‘ale'l-fevr iblâğı müm-kin olmayup, mevâzi‘-i karîbeye kıyâs olunmayarak, müddetleri bu senenin teşrîn-i evveli ibtidâsına dek mümtedd ola.
