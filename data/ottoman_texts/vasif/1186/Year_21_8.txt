Havâdisât-ı müteferrika
Silahdâr Ağası Kuru İbrâhîm Ağa bir merd-i câfî vü yâbis ve rutûbet-i mâliyyeden hâlî vü bâyis olup, bu esbâb ile i‘mâl-i neferâtdan ‘âciz ü muztarr ve ‘azli çokdan berü kalb-i Sadr-ı muvakkarda muzmerr olmuşidi. Birkaç seneden berü Ordu Kassâb-başısı olan ‘Ali Ağa tüvânger ü mâldâr ve o makule hıdemâtı ber-vefk-i me’mûl idâre eyleyeceği be-dîdâr olduğuna binâ‘en, saferul-hayrın yirminci sebt günü1960 Silahdâr Ağalığı'yla mazhar-ı mekârim ve selefi İbrâhîm Ağa [M2 212] me‘zûnen Âsitâne tarafına ‘âzim oldu.
Nehr-i Tuna'nın ahad-ı tarafeyni yed-i a‘dâda olup, Sünne Boğazı'ndan Bahr-i siyâh'a donanma ihrâcıyla sevâhil-i İslâmiyye'yi iz‘âc eyleyecekleri havâdisi beyne'n-nâs dâyir ve o tarafların vücûb-i muhâfazası vârid-i hâtır olup, Aydoslu Mehmed Ha-sekî'nin bu hidmete liyâkati zâhir ve Edirne Bostancı-başısı nasb olunduğu takdîrde beş on bin âdem ile muktezî olan mahallerde isbât-ı vücûd eyleyeceği Rikâb-ı hümâyûn tarafından meczûm-i ekâbir olduğu, Kâyim-makâm Paşa tarafından bâ-emr-i hümâyûn Sadr-ı sütûde-şiyem hazretlerine ‘arz u tahrîr ve berü tarafda dahi re‘y-i mezkûr pe-sendîde-i sagır u kebîr olup, Hasekî-yi merkum fi'l-hâl ihzâr ve saferin yirmi üçüncü günü1961 Edirne Bostancı-başılığı ile mazhar-ı i‘tibâr kılınup, sûret-i me‘mûriyyeti tafsîl olunarak, Edirne tarafına tesbîl olundu.
Mora Muhassılı Vezîr Kelleci ‘Osmân Paşa zemânında ba‘zı haydûd makuleleri re‘âyây-i cezîreyi mübtelây-ı cevr ü i‘tisâf ve bu sebeble ehâlî-yi Mora miyânında ‘adem-i emniyyet âvâzeleri şâyi‘ olup, ebnây-ı sebîl ve sâyir kaviyy ü za‘îl seyr ü ikâmetden istinkâf eyledikleri sâmi‘a-res-i Sadr-ı Âsaf-evsâf olmağla, müşârun ileyh ma‘zûl ve Eğriboz Sancağı'na mevsûl kılınup, Mora Muhassıllığı ile Derbendler Başbuğu Vezîr ‘Ali Paşa nâyil-i e‘azz-i me‘mûl oldu.
