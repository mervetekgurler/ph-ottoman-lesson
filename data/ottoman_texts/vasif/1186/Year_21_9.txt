Ahvâl-i Şeyhu'l-beled „Ali Bey
Vakt be-vakt ümerây-ı Mısrıyye'den bir şahs-ı zenîm kesb-i tehayyüz-i ‘azîm ederek, sâyir ümerâya gâlib ve teksîr-i hadem ü haşem ile Mısır hakkında zebân-zed-i nâs olan “Ve hiye li-men galeb1” hükmünü ihtilâsa mugrem ü tâlib olup, Haremeyn-i şerîfeyne müretteb olan gılâl ve nefs-i Mısır'da edâsı lâzım gelen idrârât ve Devlet-i ‘aliyye'ye beher sâl takdîmi mu‘tâd olan irsâliyye ve sâyir matlûbâtı bi-ecma‘ihâ nüfûs-i habîselerine tahlîs ve hevâdâr ittihâz eyledikleri eclâf-ı bî-insâfa ber-vech-i maktû‘ tahsîs eylediklerinden başka, zâhirde Devlet-i ‘aliyye'ye münkâd ve bâtında her biri bir hasm-ı müstemirrü'l-‘inâd olup, vülât-ı ‘izâma izhâr-ı ‘isyân ve ‘azl ü nasbları yed-i bâtışalarında olmak hasebiyle, mazarrat-ı tâkat-güzârlarından lerzân ve hîn-i hükûmetle-rinde insılâb-ı esbâb ile hall ü ‘akde kudret-yâb olamayup, biz'-zarûre re‘y-i sahîf ve hükm-i za‘îflerine râm ve vikâye-i ‘ırz u şân ile müddetlerini ber-vech-i sühûlet itmâma kemer-bend-i ihtimâm [M2 213] olurlar idi. Merkumları mâlikleri olan za‘îfu'l-edyân ve hadîsü'l-îmân kimseler hîn-i ibtiyâ‘da şurût-i İslâmiyye'yi ta‘lîm ve mefrûzât-ı edâya kifâyet edecek kadar meleke vü kâbiliyyet şurûtunu takdîm lâzım iken, hemân o gün ‘ilm-i fürûsiyyet ve ahz ü fetk semtlerini te‘allüme sevk u delâlet ve anlar dahi şe‘âyir-i İslâmiyye bundan ‘ibâret olduğunu cezm ile fart-ı cehâlet ü gabâvetden evâmir-i Bârî'yi terk ü rafz ve ehl-i İslâm'a farz olan itâ‘at-i uli'l-emrden çeşm-i basîretlerini ‘guz edüp, hattâ şehrîlerden biri seyâhat kasdıyla Mısır'a varup, halâvet-i savtı hasebiyle vaktin Şeyhu'l-beledine imâmet içün sevk olundukda, lahn-ı İstanbul'a âşinâ olmak içün merkumu İmâm ve sadây-ı bülend ü hazînini mâye-i şevk u garâm etmişidi. Yevm-i mezkûrda mîr-i mezbûr kölelerden birini Hazînedâr ve yedine teslîm-i zimâm-ı mâl ü ‘akâr edüp, nemâz vakti geldikde, cemâ‘atle edây-ı farîzaya kıyâm ve imâm dahi cümleye tekaddüm ile nemâzı kılup, taşra çıkar iken Hazînedâr-ı cedîd İmâm'a hıtâb ve: “Veliyy-i ni‘metimiz olan mîr-i muhteşemin niçün ilerüsünde bulunup, terk-i hürmet eyledin! Bir dahi bu vaz‘-ı nâ-bercâya cesâret eylediğin hâlde seni tu‘me-i şîr-i şemşîr edeceğim muhakkakdır” deyü, serzeniş ü ‘itâb eylediğini bî-çâre İmâm Bey'e hikâyet ve imâmlar muktedâ ve nemâzda cümleye pîşvâ olduğunu ifâde ile hazînedârın def‘-i savlet ü mazarratını ve yâhûd imâmetden ‘afvını recâ eyledikde: “Hazînedâr yabâne söylemiş; tenbîh ederiz, lâkin sen dahi İmâm pek ilerüye geçüp, hetk-i perde-i hürmet ve beyne'l-hadem kesr ü şân ü menzilet edeyorsun” deyü tevbîh eylediği meşhûr ve mâlik ü memlûkün ahvâli ve bunların derece-i nâdânı ve cehâletleri bu kıssadan ma‘lûm-i erbâb-ı şu‘ûrdur.
Kutr-i Mısır'da el-yevm ser-nümây-ı bağy ü şekâ olan Şeyhu'l-beled ‘Ali Bey, İbrâhîm Kethudâ memâlikînden olup, te‘âkub-i ezmân ile Mısır'da Şeyhu'l-beled ve merci‘-i erbâb-ı kabûl ü redd olup, yetmiş yedi târîhlerinde Vezîr Gürcü Mehmed Paşa merkumun fesâd-ı zamîrine vâkıf ve her bâr mekr u mazarratından mütecânif olduğundan, imdâd-kâr-ı âzmûdegân-ı Mısır ile merkumu Mîru'l-hâc ve bu sebeble Kahire'den ihrâc etmişiken, hacdan ‘avdeti müşârun ileyhin ‘azli hengâmına tesâdüf edüp, hevâdâr-ları i‘ânesiyle tekrâr Mısır'a duhûl ve Şeyhu'l-beledlik hayyizine [M2 214] vusûl ile kemâ fi'l-evvel nakz u ibrâm ve hall ü ihkâm mesâlihine meşgul oldu. Ancak mu‘âsırı olan ümerâ‘-i Mısrıyye'den ba‘zıları kuvvetde kendüye müşâkil ve ba‘zan umûruna müdâhale vü ta‘arruz ile itmâm-ı garazına hadd-i fâsıl olduğunu ta‘akkul ve bunlar Kahire'den istısfâ vü istib‘âd olunmadıkça, sûret-i infirâd tarafına teveccüh etmeyeceğini te‘emmül üzere olduğunu leyl ü nehâr serîre-i ahvâlini teftîş edenlere be-dîdâr ve ifnây-ı vücûdu zımnında birbiriyle istizhâr ve bagteten hânesini kebs ü muhârebe-i cüz&lt;v&gt;iyyeden sonra merkum Sa‘îd tarafına zâmile-bend-i hezîmet ü firâr oldu.
Yetmiş sekiz senesi evâyilinde1962 beyne'l-‘avâm Hammâm Şeyhi şöhretiyle nâmdâr olan şahs-ı kaviyyü'l-iktidârdan ber-nehc-i dehâlet taleb-i mu‘âvenet ve ol dahi mahzâ Pâdişah'a inkıyâd ü itâ‘at etmek şartıyla kuvvet verüp, Mısır'a idhâl ve kemâ fi'l-evvel Şeyhu'l-beled olup, umûr-i bâtılasında da‘vây-ı şirket-i mu‘âraza edenlerin ba‘zısını istîsâl ve ba‘zısını tard ile müşevvişü'l-hâl eylediği, Şâm Vâlîsi Vezir ‘Osmân Paşa tarafından südde-i sa‘âdete tahrîr ve emr-i gûş-mâl ü tedmîri gâh ‘Osmân Paşa tarafına ve gâh ehâlî-yi Mısır'a havâle olunduysa dahi, istîfây-ı hayât-ı se-rûzesi irâde-i hafiyyesiyle bu kâr-ı dûşvâr karîn-i ‘ukde-i te‘hîr olmuşidi. Şakıyy-i merkum bu ahvâle vâkıf ve izhâk-ı rûhûndan tersân ü hâyif olarak askerini teksîr ve agnîyây-ı Mısr'ı müsâdere ile cem‘-i mâl-i kesîr eyledi.
Seksen iki târîhine2 gelince, suret-i ısyânını pûşîde-i perde-i ihtiyâl ve kâr-bend-i iştigal olduğu desâyis ‘âlem-firîbi ihfâ ile zâhirde irâ‘e-i hüsn-i hâl eyleyüp, sâl-i mezkûrda Moskovlu ile vuku‘ bulan muhârebeyi temâmca fursat ‘add edüp, tedrîcî i‘lân-ı ısyân ve Yenbu‘ı kahren zabt ve ehâlîsinin ba‘zısını küşte-i seyf-i bagy ü ‘udvân ve sâhte fermân ihtırâ‘ıyla Şerîf-i Mekke'yi ‘azl ve Cidde Gümrüğü'ne tarafından bir Bey nasb etmek misillü harekete cesâret eylediğinden fazla, Şâm Vâlîsi'ni bâlâda ber-vech-i icmâl tahrîr olunduğu vechile Şâm'dan teb‘îd ve aralıkda nüvîd-i fevtiyle berîd zuhûru, zikr olunan ümerânın sebeb-i insilâb-ı şu‘ûru olup, cümlesi perîşân ve nâ-bedîd olduğundan başka, ‘azl etdiği [M2 215] şerîf halefi Şerîf ‘Abdullah'ın nasbı, sahte emr ile vuku‘ bulduğunu tahkik ile cem‘-i asker ve kemâ-kân Şerâfet'e zîb ü fer verüp, bu cihetle ‘Ali Bey mütelâşî vü muztarib ve âhar gûne desâyis ve sûret-i hakdan gelerek nümâyiş ‘arz edüp, fermân sıyâkında vücûh-i Şâm'a bu minvâl üzere ‘Arabiyyü'l-‘ibâre bir mektûb tertîb ve ikame-i edille-i tergib ü terhîb ederek, Şâm'a ib‘âs ve sükkânını bağy ü fesâda ihsâs eyledi. Mektûb-i mezbûr ‘aynı ile bu mahalle kayd olundu.
1 Muharrem 1178 = 1 Temmuz 1764 Pazar.
