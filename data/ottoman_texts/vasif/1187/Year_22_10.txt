Vak„a-i Karasu
Ser‘asker-i sâbık Misivri muhâfazasına ‘azîmet ve ordusunda bulunan askerin ek-serîsi kendüye teba‘iyyet ve bir mikdârı Karasu ordusunda ikâmet edüp, Nu‘mân Paşa vürûduna dek, İşbozlu ‘Abdullah Paşa ber-minvâl-i muharrer icrây-ı lâzıme-i vekâlet ve ‘illet-i kıllet ile herkes firâra hâzır ve düşmenin zuhûruna nigeh-dâr u nâzır olmuşlar idi. Hasm-ı nâ-bekâr vesâtat-ı re‘âyâ ile her bâr ehl-i İslâm ahvâlini istihbârdan hâlî olma-yup, Ser‘asker-i cedîdin bir mâha dek ancak umûru tesviye olunacağını cezm ile eyyâm-ı fâriğayı fursat ‘ad edüp, Karasu ordusunu perîşân ve bulduğunu nehb ü tâlân etmek niyyet-i fâsidesinde olduğunu ru‘esây-ı asker tahkik u îkân etmeleriyle, bu keyfiyyeti o havâlîde mukim olan Baht Girây Sultân Serdâr-ı ekrem'e beyân edüp, Varna ile Kara-su'yun beyni yirmi beş sâ‘ati mütecâviz olmayup, hatb-ı Ser‘askerî müşârun ileyhin ‘uhdesine ihâle olunalı haylî vakit olup, bir sâ‘at evvel hareket ve o tarafın istihkâmına gayret2034 etmek lâzım iken, izhâr-ı betâ‘et eylediğinden fazla hatt u tirhâline henüz kimse vâkıf olmadığına binâ‘en, tekrâr isti‘câli hâvî tarafına hükm-i Sultânî gönderilmişidi.
Mâh-ı mezbûrun on sekizinci günü2035 düşmen-i bed-peymân nümâyân ve fırka-i gâziyân-ı âl-i tîg u sinâna urup, dimâ-i müşrikîn ile rûy-i zemîn surh-fâm ve rü‘ûs-i düşmen mühre-i şeşder-i harb u hısâm olup, taraf-ı hasm tezelzüle karîb ve top ve ce-behâneleri pür-dilân-ı muvahhidîne nasîb olacak hengâm cânib-i yemînde bulunan asker, akvây-ı esbâb-ı nusratdan olan sabr u sebâta ri‘âyet etmeyüp, firâra mübâşeret ve bu keyfiyyet sâyirlere sirâyet ederek, terk-i kâr u bâr ve her biri bir tarafa firâr eyledi. Ser‘asker Paşa hılâl-i râhda bozgun askere tesâdüf edüp, bu hâl ile ilerü ‘azîmetde hatar ve henüz levâzım-ı Ser‘askerî'ye râbıta vermeden düşmen üzerine hücûmda zarar mülâhaza edüp, Bazarcığ'a ‘avdet üzere olduğu kasaba ehâlîsinin ma‘lûmu oldukda, rücû‘unu bir vechile tecvîz etmeyüp, sekiz sâ‘at ilerüde ârâm ve mümkin mertebe [M2 256] zâhîre ve sâyir cihetler ile i‘ânet ü imdâdda kusûr etmeyeceklerini ifhâm etdikle-rinden fazla, vukü‘ bulan mâ-cerâyı Ordu-yi hümâyûn'a dahi i‘lâm eylediler. Keyfiyyet cümle ile2036 meşveret olunup, gâyet-i kelâm huzzâr bir mikdâr dalkılıç tahrîrinde karâr edüp, beş bin dalkılıç hîn-i tahrîrlerinden i‘tibâr olunarak tanzîm ü tertîb ve ma‘iyyet-i müşârun ileyhe tesrîb ve bu cem‘iyyetin ru‘esâsı hıla‘ u ‘atâyâ ile tatrîb olundu.
