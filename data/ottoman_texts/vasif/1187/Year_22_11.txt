Da„vet-i Devlet Girây Hân
Tatar tâyifesinin Rusyalu'ya mümâşâtları zu‘mlarına göre mâl ve ‘ırzlarının vikayesine mebnî bir keyfiyyet olup, el-yevm miyânelerinde mün‘akid olan şurûtun hılâfı olarak, cevre dâyir ba‘zı tavr müşâhadesiyle, ‘ukelâsı Devlet-i ‘aliyye'den istigase vü istınsâr ve bu me‘ali şâmil taraflarından pey-der-pey tahrîrât vürûduyla te‘essüf ve nedâmet izhâr eylediklerine binâ‘en, silmen ve harben temşiyet-i mesâlihlerine Devlet-i ‘aliyye tarafından himmetde kusûr olunmayacağı taraflarına işâret olunmuşidi. Silmen tesviye-i hâllerine kader müsâ‘ade etmeyüp, fazl-ı Hakk ile harben tahsîl-i metâliblerine ikdâm olunmak husûsu, Rikâb-ı hümâyûn'da karar-gîr-i nizâm olup, sâbıka Kırım Hân'ı Devlet Girây, çiftliğinden Âsitâne'ye ihzâr ve cem‘-i asker-i cerrâr ile ülke-i Kırım'ın istıhlâsı esbâbı tarafından istifsâr olundukda, semt-i suhûlet-i mâddeyi bildiği kadar îzâh u takrîr ve Canikli ‘Ali Bey ma‘rifetiyle yirmi bin piyâde tahrîr ve Sinob ve sâyir o mahallere karîb iskelelerden sefâyine teşhîn ü imlâ ve nüfûz u i‘tibârına sebeb-i tezâyüd olmak içün mîr-i mûmâ ileyhin rütbe-i Vezâret'le kadr u menzileti i‘lâ olunup, Kırım cânibine bu cem‘iyyet-i kübrâ ile isrâ olundular. Bu keyfiyyet bundan akdem Hân nasbı ile bir müddetden berü Ruscuk ve Niğbolu semtlerinde beher şehr otuz beşer bin guruş ta‘yînât-behâ ile tesmîn-i vücûd ve iddihâr-ı nukûd eden Maksûd Girây'ın ma‘lûmu ol-dukda, izhâr-ı çîn ü cebîn-i infi‘âl ve: —Bu mâdde bizden bir kerre su’âl olunmadan Devlet Girây Hân'ın Rikâb-ı hümâyûn'a da‘veti ve Kırım'a ‘azîmeti bizim bu mesned-den infisâlimize dâldir” deyerek, rebî‘ulevvelin yirminci günü2037 ref-i eskal ve tevâbi‘ u levâhıkını alup, çiftliğine doğru matiyye-rân-ı isti‘câl olduğu peyâmı, makam-ı Sadâret'den sem‘-i hümâyûna resîde olup, fi'l-hâl bisât-ı ikameti ber-çîde ve Tatar-pazarcığı'na nefy ve mücâzât olunmak bâbında safha-i sû‘-i ‘ameline hatt-ı hümâyûn keşîde kılındı.
