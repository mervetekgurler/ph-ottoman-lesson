Giriftâr-ı „Ali Bey
Mısr-ı Kahire'de Şeyhu'l-beled ve da‘vây-ı [M2 257] teferrüd ile bir zemân yenbû‘-i fitne vü neked olan ‘Ali Bey dâmâdı Ebû Zeheb savletinden firâr ile bir sene kadar Yafa taraflarında derdine dermân taleb, ya‘nî Mısır'a duhûl zımnında cûyây-ı vesîle vü sebeb olup, ‘âkıbet Zâhir2038 ‘Ömer ile tervîc-i bazâr-ı nifâk ile ittihâd ü ittifâk edüp, Mısır'ın yağmâsına niyyet ve bu behâne ile vâfir cem‘iyyet peydâsıyla Mısır'a doğru ‘inân-tâb-ı ‘azîmet olduğu, Ebû Zeheb'in gûş-zed-i iz‘ânı oldukda, vücûh-i Kahi-re'yi cem‘ ile bâgî-yi mezkûrun kasdını beyân ve üzerine sell-i seyf-i kahr u husrân maslahatını askerî ve sâyir ile ba‘de'l-istişâre cümlesi bu emrin temşiyetine ber-zede-dâmân olduklarından gayri, vücûb-i izâlesi zımnında ‘ulemây-ı Ezher ve mezâhib-i erba‘a müf-tîleri müte‘addid fetevâ i‘tâ ve Sâlihiyye'de hasm-ı nâ-bekâra iltika ve Ebû Zeheb askeri ez-cân ü dil sadme-i bugata mütehammil olarak ekserîsini tedmîr ve beylerin beş neferi ile müte‘ayyin vâfir âdemlerini tu‘me-i şemşîr eylediler.
Kayid-i gürûh-i bugat olan ‘Ali Bey dahi, dört yerinde cerh-i kaviyyü't-te‘sîr ile üftâde-i çâh-ı nâliş ü bîdâdî ve tevâbi‘ u levâhikı ile mektûfu'l-eyâdî olup, bâkısi fülât ü be-yâbâna doğru firâr ve tahlîs-i cân-ı murdâr eylediler. Bu haber-i meserret-eser bâ‘is-i inbısât-ı kihter ü mihter olup, darb-ı tabl-i şâdumânî ile kulûb-i nâsa ilkay-ı sürûr-i câvidânî ve ol-müjde-i cân-behâ ile vârid olan şahs, Sadrıa‘zam'ın mazhar-ı cûd u ihsânı oldu.
