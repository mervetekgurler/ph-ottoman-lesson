Bakıyye-i ahvâl-i Silistire ve inhizâm-ı küffâr
Rusya Merşali bâlâda mesbûku'z-zikr galebe ile mesrûr u mest-bâde-i gurur olup, Silistire'yi tahlîs zımnında cenerallerinin meşâhirlerinden Potemki ve Wissmân dedikleri bed-ahterler ile bi'n-nefs kendüsü bî-hadd ü kıyâs kefere ile hareket [M2 261] ve hendekleri imlâ vü teşhîn fikr-i fasidiyle beş yüz ‘araba çıbuk ve vâfir yağlı paçavra tedârü-küyle hasr u tazyîk-i kal‘aya mübâşeret ve yetmiş kadar top ve hâven ve yürüyüşde is-ti‘mâl olunur Puşki Skiliti (^JA^. ^A) ya‘nî esrâr topu nâmıyla miyânelerinde müstetir olan beş kıt‘a top ki, ağzı kebîr hâven gibi vâsi‘ ve kaddi kasîr, âl çûka pûşîdeli bir garîb toplar idi. Cümlesini Silistire üzerine havâle ile şehre ‘azîm ıztırâb verdiler.
Mâh-ı mezbûrun sekizinci salı günü2046 ‘ale's-seher Merşal-i mesfûr askerini beş kısma taksîm ve taburlarını tertîb ü tanzîm ve cevânib-i şehri ihâta ve mesfûrların zararını imâta zımnında süvâriyân-ı İslâm'ın ba‘zıları hâric-i sûrda mutârada ile bed‘-i muhârebe vü mücâlede ve düşmen bir fitîlden top ve tüfenge ateş verüp, âheste âheste meterisler üzerine ikdâm ve cünûd-i İslâm dahi mukabeleye hasr-ı sâk-ı ihtimâm eyle-yüp, küffâr kurşun menziline geldikde, Ser‘asker Paşa ve Çavuş-başı İspir Ağa ve Kul Kethudâsı asker-i zafer-rehberi teşvîk u igrâ ve mesûbât-ı gazâ vü cihâdı bi-etrâfihâ beyân ü imlâ ile dîn-i hamiyyetlerin iğlâ eylediler. Nasîhatleri kulûb-i cünûd-i müs-limîne te‘sîr ve her birini bîşe-zâr-ı şecâ‘atde terbiye olunmuş bir nerre-şîr edüp, hemân düşmen saflarına muhâceme ve altı sâ‘at kadar o gürûh-i mekrûha müzâhame vererek, kati çok kâfiri âguşte-i hûn-i bakkam-gûn ve vâfirini zahm-i seyf ile zâr u zebûn eylediler. Ancak düşmenin kesreti ve birkaç def‘a asker-i İslâm'ın muhârebesini tecribe ve ‘adem-i sebâtlarını cezm derecesinde tahkik medâr-ı kuvveti olup, askerini cebr ü ikrâh ile meterislere sevk ve cünûd-i muvahhidîn meterislerde ikametden muztar olarak cümlesi varoşa duhûl ve def‘-i sâyile meşgul oldular. İki sâ‘at istirâhatden sonra varoşda mevcûd altı bin kadar piyâdeyi ru‘esây-ı asker dalkılıç tahrîriyle müştağil oldukları hâlde, düşmen gülle ve humbara ile iz‘âc ve tazyîkden hâlî olmayup, ru’esâ: —Vaktimiz bunları tahrîr ile izâ‘a olunmak lâzım gelürse, düşmen her tarafdan hücûm ile ma‘âzallah şehre fursat-yâb-ı duhûl olacağı zâhirdir. Bu sûretde cümlesi dalkılıç olmak üzere münâdîler nidâ etdirmek evlâdır” demeleriyle ol-vechile nidâ ve herkes bu im-tiyâzı ısga ve sekiz bin piyâde ve beş yüz süvârî hemân kemer-i gayreti miyâne-bend [M2 262] ve birbiriyle ‘ahd ü peyvend ederek, varoş kapuların küşâd ve Kul Kethudâsı pîşvâ olarak sufûf-i a‘dâya karışup, mutesaddî-yi nizâl ü tırâd oldular. Düşmen-i dîn bu cesâreti müşâhede ile san‘at-ı nâriyede olan mümâresetini kemâl-i cehd ile izhâr ve her tarafdan şerer-bâr oldular ise dahi guzât-ı zafer-simât kat‘â meyl-i havf ü vecel ve izhârı ihcâm ü feşel etmeyüp, Hak ‘azze ve cel hazretlerine tevekkül ve rûhâniyyet-i Sâlâr-ı enbiyâ'ya tevessül ile darb-ı şemşîr ve i‘mâl-i neyyire vü tîr ve dört sâ‘at kadar nâr-ı mûkide-i ceng-i şerer-efşân ve niçeler terk-i ser ü cân ve zahm-i mühlik ile bî-tâb ü tü-vân olup, sebât-ı Müslimîn sebeb-i nasr-ı mübîn ve bâ‘is-i teşettüt-i a‘dây-ı dîn olup, karârları firâra mübeddel ve istidrâcları zevâle muhavvel olarak; nazm:
Ve dâkati'l-arzu hattâ sâra hâribühüm, İzâ ra‘â gayre şeyin zannehü raculen1 mâ-sadakıyla makhûr u müzellel oldular. Bir sâ‘at mahalle dek kutelây-ı küffâr ile sahrâ memlû ve dimâ-i fâsideleriyle arz-ı kafrâ mânend-i cev olup, küştegân-ı müşrîkîn sekiz bine ve mecrûhları bine bâliğ olduğu vâsıl-ı derece-i yakın oldu. On iki kıt‘a top edevâtıyla taraf-ı İslâmiyân'dan igtinâm düşmen dahi bu inhizâm-ı fâhiş ile berü taraflarda tevakkufdan ‘âciz olup, karşu tarafa mürûr ile dag-ber-dil-i ekdâr ü âlâm oldu.
Düşmenin kuvvetine nazaran şu kadar nüfûs-i İslâmiyye Silistire'de mahsûr u mahbûs ve necâtlarından Serdâr-ı ekrem nevmîd ü me‘yûs iken, nâ-gâh haber-i zafer Ordu-yi hümâyûn'a vürûd ve gubâr-ı endîşe ile ma‘küd olan kulûb-i Müslîmîn'de suver-i şâdumânî rû-nümûd olup, tebâşîr-i sabâhu'l-‘îd gibi herkes hisse-yâb-ı sürûr ve şükür-güzâr-ı cenâb-ı Rabb-i Gafûr oldular.
