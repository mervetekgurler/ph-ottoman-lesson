Lâhika
Devlet-i ‘aliyye askerinde şecâ‘at fıtrî ve düşmen askerinin metâneti cebrî olup, her mahalde böylece izhâr-ı sebât ve düşmenin ateşine bir def‘a sabr ile mahv-ı mehâfât eyleseler, sa‘âdet-i galebe ile mes‘ûd ve havf-i tîg-i celâdetleri her tarafa memdûd olur idi. Ancak askerimiz başları sıkılmadıkça cân ü dilden muhârebe etmezler ve etrâfı açık bulurlarsa durmazlar ve bu tecribeler her bâr meşhûd-i erbâb-ı i‘tibâr olmakdadır. “Sahrâda ehl-i İslâm'ın yüz bin askerine on bin müretteb asker vâfî ve kal‘ada olan on bin askerine yüz bin müretteb asker gayr-i vâfî olduğunu el-yevm Françelü'nün Başkonsolosu [M2 263] olan Bonapart&lt;a&gt; tecribe etdim” deyü rivâyet eylediği meşhûrdur. Beşâret-nâme ile vârid olanları Sadrıa‘zam in‘âm-ı firâvâna karîn ve serv-i dûşlarını çelenk ve hıl‘atler ile tezyîn eylediğinden gayri, ‘unvân-ı Gâzî Ser‘asker Paşa'nın elkâbına ilhâk ve semmûr kürk ve mücevher şemşîr ve çelenk ve on bin guruş ‘atıyye ile mazhar-ı lutf u eşfâk kılındığından başka, muhâfız olan Vezîr Hasan Paşa'ya ve Kul Kethudâsı'na ve sâyir ru‘esâya dahi ber-vech-i sezâ irsâl-i hıla‘ u ‘atâyâ kılınup, cumû‘ u efrâd-ı askerîye dahi dört bin sîm ve üç bin tûy çelenk tesyîr ve hîn-i ma‘rekede zahm-dâr olan ser-bâzân-ı meydân-ı celâdete tîmâr içün mess-i ihtiyâc eden birkaç cerrâh irsâliyle, haklarında sunûf-i ‘inâyet tevfîr olundu. Bu haber-i hayr-i dâfi‘u'd-dayr fi'l-hâl takrîr-i dil-pezîr ile südde-i serîr-i a‘lâya ‘arz olunup, inbısât-ı Şâhâne'yi müstelzim ve mukaddemâ vuku‘ bulan gubâr-ı melâl, mir‘ât-ı tab‘-ı hümâyûnlarından mürtefi‘ ü mün‘adim olup, bu gazve-i kübrâda yararlığı müşâhede olunanlara, nazm:
Nasârâ perîşân- dil ez-heybeteş, Hirâsân Benî-asfar ez-şevketeş2047
mefhûmuna mâ-sadak olan Şehriyâr-ı bedî‘u'l-fi‘âl mücevher ve altûn çelenkler irsâl ve Sadrıa‘zam tarafından müşâr u mûmâ ileyhime i‘tâ ile her biri devâm-ı ‘ömr-i Tâcdârî'yi küngüre-i târem-i eflâke îsâl eylediler. Düşmen-i dîn tehdîdi mutazammın bâdî-yi emrde Ser‘asker ve Muhâfız Paşa'ya mektûb terkîm ve derîce-bâz-ı2048 tevhîm olmuşidi. Cevâbı zebân-ı şemşîre havâle olunduğundan, mesfûr izhâr-ı ‘ucb u gurûr ve emr-i heyyin zan etdiği muhâtaraya vügUl ile ser-dâde-i vâdî-yi idbâr olması, zuhûr-i gayret-i İlâhiyye'den münba‘is bir keyfiyyet olduğu ma‘lûm-i erbâ-ı intibâh u şu‘ûrdur. Rusyalu muhâsara ile iştigâl üzere iken, bin kadar katanayı zehâyir ve sâyir eşyâ mutâlebesiyle irsâl ve leylen Eflatar jlk^l nâm karyeye duhûllerinde, karye-i mezkûreyi ehl-i İslâm askeriyle mâ-lâ-mâl bulup, fi'l-hâl iki asker tertîb-i sufûf ve i‘mâl-i rimâh u süyûf edüp, cünûd-i muvah-hidîn fazl-ı Rabbu'l-‘âlemîn ile mansûr ve katanaların ekserini küşte-i seyf-i me‘sûr eyledikleri, dîbâce-i nusrat-nâme-i ehl-i Tevhîd ve mukaddem haber, mübtedây-ı fevz ü te‘yîd oldu.
