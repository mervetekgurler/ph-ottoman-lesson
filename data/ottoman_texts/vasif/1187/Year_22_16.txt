Perîşân-şüden-i ordu-yi Nu„mân Paşa
Rusya Feld Merşali Romançof Silistire üzerine hareketi hılâlında müteferrik olan askerini [M2 264] başına cem‘ edüp, İsmâ‘îl cânibinde olan Nemçelü Wissmân nâm Cenerali dahi bu cem‘iyyete da‘vet ve ber-minvâl-i muharrer hey’et-i pür-haybetlerine tetarruk eden tezelzül ve hezîmet iktizâsıyla, Ceneral-i mesfûr müfârekat ve İsmâ‘îl'e gider iken, Kaynarca'da Nu‘mân Paşa ordusuna musâdefet ile zarûrî cenge mübâşeret etmişler idi. Nu‘mân Paşa'nın ma‘iyyetinde olan asker yirmi bine karîb ve bu cümlenin altı bin mikdârı dalkılıç olup, haylî zûrmend ve düşmenden rû-tâb olmayacağları bî-irtiyâb iken, küffâr meterislere karîb gelmedikçe bir kimsenin haberi olmayup, ne talî‘a vü dümdâr ve ne yemîn ü yesâr ve belki kemâl-i gaflet ile cümlesi ser-germ-i câm-ı te-salluf ü pindâr olup, düşmen-i-nâ-gâh zuhûrdan cümlesi bî-şu‘ûr ve ne hâl ise, tetmîm-i kusûr ile cenge ibtidâr ve dalkılıçlar sabr edemeyüp, düşmen ile miyâneleri yarım sâ‘atlik mahal iken, yürüyüşe ictisâr ve ceng mahalline varır varmaz ekserîsine intifâh ‘ârız ve düşmen dahi bir yaylım âteş verüp, cümlesini mecbûr-i firâr eyledi. Ser‘asker Paşa ‘illet-i samem iktizâsıyla, neden sonra keyfiyyete vukuf ile terk-i bâr u büngâh ve Bazarcığ'a doğru hezîmet ile iktirâf-ı ma‘siyyet ü günâh eyledi. Taraf-ı İslâmiyân'dan ibtidâ vâki‘ olan hamlede Ceneral Wissman hâlik ve helâki kimseye ifşâ olunmayarak, ber-muktezây-ı tertîb-i cedîd herkes kendü tarafında vâki‘ olan maslahatın rü’yetini tâlib ve mürîd olarak bozgun u sıngın )jAi^) asker-i müşârun ileyhin ordusuna bi'l-külliyye mâlik olduğundan, işindenler müşârun ileyhi hedef-i tîr-i nefrîn ü melâm ve nişâne-i ta‘na-i cerb ü düşnâm eylediler. Müşârun ileyh taraf-ı Serdâr-ı ekremî'den hezâr tevbîh u âzâr ile Karasu tarafına tahrîk ve o havâlîde olan a‘dânın def‘-i mazarratı zımnında gûş-i intibâhı ta‘rîk olundu.
