„Azl ü nasb-ı Ser„asker-i Ruscuk
Sadrıa‘zam ve Serdâr-ı ekrem hazretleri hufyeten Çelebî-zâde Mehmed Efendi'yi ve Hasan Ağa'yı Ruscuk'dan getürdüp o tarafda fevka'l-had asker ictimâ‘ ve Devlet-i ‘aliyye yevmiyye katî çok mesârıfa ibtilâ ile bu âna dek kal‘anın ‘adem-i istıhlâs ve in-tizâ‘ına sebeb ne olduğun su’âl ve anlar dahi: “Ser‘asker Paşa'nın tevâyif-i askeriyle imtizâcı olmadığından neş‘et eylediğini ifâde ve ‘azl ve âharı nasb olunursa ‘umûmen o tarafa geçüp, [M2 265] fazl-ı Müte‘âl ile tahlîs-i kal‘aya sa‘y bî-hemâl olunur” deyü bast-ı makâl ve bundan garazları Hasan Ağa'nın rütbe-i Vezâret ile Ruscuk Ser‘askeri olmasını işrâb ve Devlet dahi bu mâddede ihtiyâr-ı semt-i tecâhül ve mâddeyi zâhirine haml ile Ruscuk Ser‘askeri Dağıstânî ‘Ali Paşa'yı ‘azl ve Mertin [Marten] muhâfazasına ta‘yîn ve Yenişehirli Îsmâ‘îl Paşa o taraf Ser‘askerliği ile kâm-bîn kılındı. Müşârun ileyh Mertin'e [Marten] geldikden sonra Ordu-yi hümâyûn çarhacısı nasb olunup, muk-tezây-ı me‘mûriyyeti üzere Mu‘asker-i Sultânî'ye vâsıl ve Sadrıa‘zam pîşgâhından alay gösterüp, intizâm-ı dâyiresinden mahzûziyyet hâsıl olup, civâr-ı Ordu-yi hümâyûn'da ta‘yîn-i mahal ve birkaç günden sonra Nu‘mân Paşa'nın evzâ‘-ı nâ-bercâsı imlây-ı mesâmi‘-i nâs ve o taraflarda ikâmeti sebeb-i tevellüd-i mahzûr u be‘s olduğu ihsâs olunmağla, ‘Ali Paşa'nın o taraflarda bulunması istihsân ve ma‘iyyetine top ve asker verilüp, Karasu'ya karîb Hacı Köyü'nde ikâmetle, her tarafa havâle-i gûş-i iz‘ân kılması bâbında tarafına tenbîh ü fermân olundu.
