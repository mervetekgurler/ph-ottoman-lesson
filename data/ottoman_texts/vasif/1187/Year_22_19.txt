Ba„zı havâdis
Vidin Muhâfızı Vezîr Ahmed Paşa'dan [M2 266] fi'l-asl yararlık meşhûd olduğundan, mazhar-ı cûd-i Şehriyâr-ı ‘âlem-sûd olup, Rikâb tarafından yüz elli ve ordu tarafından elli kîse ihsân ve Ser‘askerlik ile refî‘u'ş-şân kılınup, ma‘iyyetinde ihtişâd eden asker ile Kalafat tarafına geçüp, andan Kulle'ye ‘azîmet ve Niğbolu'dan vürûd edecek askeri isticlâb ile Ruscuk Ser‘askeri Yergöğü tarafına hücûm edeceği vakitde kendü dahi hareket ve bi'l-ittifâk istıhlâs-ı kal‘aya himmet etmek üzere me‘mûr ve tarafına hıtâben müte‘addid evâmir-i celîle şeref-rîz-i sudûr olmuşidi. Müşârun ileyh ber-minvâl-i muharrer kal‘aya gelüp, Niğbolu'da müctemi‘ olan asker dahi ma‘iyyetine vü-rûd ve levâzım-ı sâyiresin ikmâl ‘akabinde Yergöğü'de isbât-ı vücûd etmek kasdında iken, a‘dânın kal‘aya hücûmu beyne'l-asker şâyi‘ ve harekete mâni‘ olup, meteris hafrıyla cenge hâzır ve birkaç def‘a zuhûr eden düşmen ile muhârebeye müsâbir olup, bu sûret Yergöğü tarafına kasd ve ‘azîmetini ilga ve mukim olduğu mahalli muhâfaza ile iktifâ eyledi. Silistire'de vukü‘ bulan gazây-ı ekber mûcib-i inbısât-ı Pâdişâh-ı İsken-der-fer olduğuna binâ‘en, Sadrıa‘zam'ı taltîf ve şevk-i mücâhidîni taz‘îf irâdesiyle, mufassal ü meşrûh bir kıt‘a hatt-ı hümâyûn ısdâr ve Serdâr-ı ekrem'i iki esb murassa‘ raht ile hâyiz-i rehîne-i iftihâr buyurdular.
