Vukû„ât-ı Müteferrika
Inkızây-ı müddet-i mütâreke ile murahhasların ‘avdeti âteş-i cengi ‘alevgîr ve iki taraf tertîb-i mukaddemât-ı dâr u gîr edüp Varna, Ordu-yi hümâyûn'un el-hâletü hâzihi iskelesi olmak hasebiyle, vücûb-i muhâfazası vârid-i hâtır ve Pravadi (Provadia) Meştâsı'nda mukim olan Vezîr es-Seyyid Nu‘mân Paşa'nın emr-i muhâfazaya me‘mûriyyeti, muvâfık-ı re‘y-i ekâbir olduğuna binâ‘en, müşârun ileyh Varna'ya varmak üzere Dîvân-ı ‘âlî'den fermân-ı celîlü'ş-şân sâdır oldu.
Başıboş askerde nizâm ve me‘mûr oldukları mahallerde devâm ile pâ-bercây-ı merkez-i sebât ü kıyâm olmadıkları, mücerreb-i hâss u ‘âmm olduğuna binâ‘en, Serdâr-ı ekrem ve sâyir ‘uzamây-ı devlet dâyirelerinde bi-hasebi'l-imkân Tüfengçi ‘unvânıyla birer mikdâr âdem tahrîr olunsa, vakt ü bî-vakt müretteb asker gibi derdest bulunup, lüzûmu olan mahallere tîz elden irsâl ile izhâr-ı tâb ü tüvân edecekleri nümâyân olmağ-la, ‘ulûfe ve kisve ve ta‘yînâtları taraflarından verilmek üzere ibtidâ Sadrıa‘zam hazretleri bin nefer ve Defterdâr Efendi iki yüz nefer ve Re’îs Efendi ve Çavuş-başı Ağa ve Sipâh ve Silahdâr ağaları yüz ellişer nefer ve Cebecî ve Topçu ve ‘Arabacı-başı ağalar yüzer nefer piyâde tahrîrine mübâşeret ve birkaç gün zarfında kisveleri tanzîm olunup, pîşgâh-ı Serdâr-ı2026 ekremî'den alay irâ‘eti ile her fırka dâyiresine mülâzemet eylediler.

1
2
3
4
5
6

