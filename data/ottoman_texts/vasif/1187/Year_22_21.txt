Vezâret-i Çelebi-zâde es-Seyyid Hasan Ağa
Dergâh-ı ‘âlî kapucu-başılarından Ruscuk A‘yânı es-Seyyid Hasan Ağa bundan akdem Ordu-yi hümâyûn'a ihzâr ve Ruscuk'da bî-hadd asker ictimâ‘ etmişiken, Yergöğü tahlîsının bu âna dek ‘ukde-i te‘hîre giriftâr olmasının sebebi istifsâr olunmuşidi. Bâlâda işâret olunduğu vech üzere Ser‘askerliğe kendüsü tâlib ve sarâhaten beyandan hârib olarak, tabî‘atıyla zuhûr eder ihtimâline zâhib olarak, Ser‘asker bulunan Dağıstânî ‘Ali Paşa ile askerî tâyifesinin ‘adem-i imtizâcını îmâ ve garaz ne olduğu ma‘lûm-i erbâb-ı nühâ olup, hadâset-i sin ve ‘adem-i tecribe ile hakkında bu hatb-ı cesîm sezâ görülme-yüp, Vezîr İsmâ‘îl Paşa Ser‘askerlik ile o tarafa ba‘s ü isrâ olunmuşidi. Mûmâ ileyhin birâderi Mehmed Efendi orduya gelüp, bu mâddeyi gâh tasrîh gâh ızmâr ve: “Âkıbet birâderime rütbe-i Vezâret sezâ-vâr görülür ise, Yergöğü Kal‘ası'nın fethini te‘ahhüd ederiz” dedikde, bu sûret mülâyim-tıbâ‘-ı kâr-şinâsân-ı rûzgâr olup, yevm-i mezkûrda mûmâ ileyhe rütbe-i vâlây-ı Vezâret ihsân ve Ruscuk Muhâfızı ‘unvânıyla fâyiku'l-akrân kılındı.
Zafer-yâften-i cünd-i İslâm der-Cezîre-i İstanköy
Bir müddetden berü Ak-deniz adaları etrâfında geşt ü güzâr ve sefâyin-i tüccâr ve cezâyir halkına îrâs-ı hasâr eden Orlof nâm merd-i gaşûm Bodrum üzerine hücûm ve o havâlî muhâfazasına me‘mûr olanlara kazıyye ma‘lûm oldukda, emr-i müdâfa‘aya ber-zede-i dâmân-ı ihtimâm ve mesfûru o sâhilden tard ile nâm-yâfte-i enâm olmuşlar idi. La‘în-i mesfûr asker ve sefinelerini tertîb ve askerden hâli zan etdiği İstanköy Cezîre-si'ne birkaç bin asker döküp, mütesadî-yi yağma vü tahrîb oldukları meşhûd-i ehâlî ol-dukda, hemân bir mahalle ihtişâd ve cenâb-ı Hak'dan istimdâd ile [M2 268] a‘dây-ı dîn üzerine mânend-i seylâb cereyân ve tîg-i âteş-tâbların ‘uryân eyleyerek, sekiz sâ‘at kadar düşmene darb-ı tîg-i mîg-reng ve emtâr-ı dâne-i tüfeng edüp, düşmen bu hücûm-i dilîrâneden dil-teng olarak münkesir ü perîşân sefînelerine gürîzân ve bir mikdârı mîşe-zâr içinde muhtefî vü pinhân oldular. Hîn-i ma‘rekede düşmen-i dînden beş bin kadar müşrik hâlik ve yedi kıt‘a top ve yüz kantar barut ve vâfir mühimmâta guzât-ı zafer-simât mâlik olup, bu gazây-ı ‘azîmde hidmeti meşhûd olan ‘Abdurrahman Ağa'ya ve Bodrum Vak‘ası'nda isbât-ı vücûd eden Cihân-zâde Mustafa Ağa'ya Kapucu-başılık ihsân olunup, Ordu-yi hümâyûn halkını tefrîh içün Kapudân Paşa tarafından vürûd eden beşâretnâme taraf-ı vâzıhu'ş-şeref-i hazret-i Tâcdârî'den taraf-ı Sadru's-sudûr'a irsâl olunup, hâvî olduğu beşâret kulûb-i nâsa ilkây-ı sunûf-i beşâşet ve darb-ı tabl u top ile bu haber-i meserret-eser efrâd-ı nâsa işâ‘at olundu.
