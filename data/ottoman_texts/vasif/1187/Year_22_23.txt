„Azl-i Ser„asker-i Karasu
Cânib-i mezkûr Ser‘askeri olan Seyyid Nu‘mân Paşa'nın Kaynarca Vak‘ası'ndan sonra telâfî-yi mâ-fât ile sebeb olduğu cerîhayı iltiyâm, lâzim-i ‘uhde-i diyâneti iken, bî-hûde ifâte-i evkat ve ne hâl ise, Hırsova'yı yed-i a‘dâdan nez‘ içün dalkılıçlar ile birkaç bin âdem ta‘yîn edüp, hâlden gafil ve kal‘ayı metânetden ‘âtıl ‘mülâhaza eden asker Hırsova'ya hücûm ve ba‘zı tabyaları zabt hılâlinde düşmen-i dîn zevâyây-ı kal‘ada der-kemîn olup, her cânibe hendese ile tertîb etdikleri toplara âteş vererek, giyâh-ı hûd-reste gibi her tarafdan nümâyân ve cünûd-i İslâmiyye'yi ihâta vü istî‘âba şitâbân oldular. As-ker-i İslâm‘da topun kılleti ve düşmenin ‘adem-i vefreti zannıyla, ber-vech-i kemâl esbâb-ı muhârebenin fıkdânı sebeb-i perîşânî olup, cünûd-i muvahhidînin vâfiri şehîd ve bakıyyeleri tahlîs-i nefs ile mahall-i ma‘rekeden ba‘îd ve Karasu'ya vusullerinde: —Nus-rat ü hezîmet mevkuf-i meşiyyetdir” deyerek, temhîr-i evrâk ile dalkılıç bakıyyelerini mazhar-ı işfâk etmek ve sâyirlerine dahi istimâlet ü nevâziş mu‘âmelesi takdîm olunmak lâzım iken, müşârun ileyh ‘unf ile askerîyi mes‘ûl ve ba‘zısına seyf-i kahr ü cerebi meslûl eylediğinden, cümlesi Karasu'yu terk ve Bazarcığ'a vusûl buldular. Bu keyfiyyet Bazarcık'da olan Çavuş-başı Ağa'ya ma‘lûm oldukda, müteşerrid ü müteferrik olanları ve ma‘iyyetinde olan dalkılıç ve sâyir askeri cem‘ u ihtifâl ve Bazarcık muhâfazasında olan Anadolu Vâlîsi'ni dahi alup, Karasu ordusuna neşr-i bâl-i isti‘câl eylediler.
Müşârun ileyhin mahall-i mezkûrdan ‘adem-i hareketi fi'l-hakîka askerin rucû‘una ‘illet olduysa dahi, nüfuz u i‘tibârına halel târî ve bi-hikmetillâhi Te‘âlâ birkaç defa ordusuna ve me’mûr etdiği askere hezîmet vukü‘u sebebi ile beyne'n-nâs şe‘âmet-i kadem ile iştihârı ve ‘ale'l-husûs ‘illet-i samem, ‘azline ‘illeti-i etem olup, recebül-ferdin yirmi altıncı günü2053 ma‘zûl ve Hacıköyü'nde mukim Dağıstânî ‘Ali Paşa Ser‘askerlik menziline mevsûl oldu. [M2 270]
