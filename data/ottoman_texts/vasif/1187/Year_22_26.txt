Zikr-i tefrika-i Ordu-yi Karasu ve giriftârî-yi „Ömer Paşa ve İspir Ağa
Cânib-i mezkûr Seraskeri olan Dağıstânî ‘Ali Paşa [M2 271] ve ma‘iyyetine me’mûr Anadolu Vâlîsi Vezîr ‘Ömer Paşa ve Çavuş-başı İspir Ağa Karasu'ya gelüp, müteferrik olan askeri cem‘ ile cümlesini te‘lîf ü te‘mîn ve meteris ve sâyir esbâb-ı is-tihkâmâtı tekmîl ile mahall-i mezkûru tarsîn etmişler idi. Ancak Nu‘mân Paşa vaktinde tekevvün eden fesâd, mizâc-ı askerîde tekarrur ve pend ü nasîhat ve tedbîr u meşveret ile kâbil-i tegayyür olmayup, câ-be-câ efrâd-ı askerî firâra müsâbir oldukları zâhir olduğundan, ittifâk-ı ârâ ile ağırlık Bazarcığ'a tesyîr ve kendüleri salt ve sebük-bâr müdâfa‘a-i düşmene sâk-ı gayreti teşmîr eylemek miyânelerinde karâr-gîr olduğu esnâda, a‘dây-ı dîn şabânın on ikinci günü2056 Kara-murâd Karyesi tarafından ser-ber-âverde-i vâdî-yi istikbâr ve Kazak ve katanalarını ilerü sevk ile ahvâl-i İslâm'ı istihbâr edüp, ber-minvâl-i muharrer orduda mevcûd asâkir miyânında cây-gîr-i istikrâr olan ihtilâf-ı kelime ve ‘adem-i ittihâd sebebi ile çerhaya ve yâhûd hücûm eden a‘dâ sü-vârîlerini müdâfa‘aya şahs-ı vâhid tecâsür etmeyüp, düşmen dahi meterisler kenârına tekarrub ve ne hâl ise, kenârlarda teharrub eden ehl-i İslâm'dan bir mikdâr süvârî tahar-rük ve tezebzüb edüp, feth-i derîce-i hısâm ve müdâvele-i rumh u hüsâm edüp, düşmenin kesreti ve berü tarafın esbâb-ı mezkûre ile ‘an-asl tezelzüle müsta‘id hey‘eti ‘ârıza-i tefrikayı îcâb ve ‘adem-i sebâta min-akva'l-esbâb olup, bir müddetden berü tanzîmine küllî ihtimâm olunan cem‘iyyet bir ân içinde perîşân ve bilâ-muzâyaka her biri bir semte gürîzân olup,‘Ömer Paşa pîr ü nâ-tüvân ve Çavuş-başı dahi firârdan ‘âr ile halkı cenge tahrîz eder iken, ol dahi tahlîs-i girîbân edemeyüp, ikisi birden esîr ve hıyâm ü mü-himmât bi'l-cümle nasîb-i düşmen-i şer-gîr oldu. Bu inkılâbât ile o tarafda olan kurâ ve kasabât ehâlîsi evlâd ü ‘ıyâllerini Bazarcığ'a îsâl ve Ser‘asker Paşa dahi Hacı-oğlu Ka-sabası'na karîb bir mahalle gelüp, Sadrıa‘zam'a ifâde-i hâl edüp, bu şîve-i gayr-i me‘mûl dahi, mukadderât-ı İlâhiyye'ye mahmûl kılınarak, müşârun ileyh tîz elden tesliyeti müş‘ir emr-i ‘âlî şeref-sudûr kılınup, o havâlîyi muhâfaza ile perîşân olan askeri cem‘ ve ahvâl-i düşmene havâle-i sem‘ etmesi tenbîh ü te‘kîd olundu.
