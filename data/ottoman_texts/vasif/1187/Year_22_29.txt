İcmâl-i hüsn-i tedbîr-i Re’îsülküttâb Efendi ve firâr-ı a„dâ ez-Bazarcık
Efendi-yi mûmâ ileyh Yeni-bazar'a varup, etrâf ü eknâfa münteşir olan asâkiri ve Rumeli Eyâleti'ni ve sâyir harb ü darba kadir vâfir kimseyi cem‘ ve gazâya teşvîk u igrâ ve hafr-i meteris ile havâlî-yi kasabayı bir kal‘a-i kesîru'l-burûca hemtâ etdikden sonra, teftîş-i hâl-i a‘dâ kasdıyla Kozluca'ya üç beş yüz âdem irsâl ve düşmen haber alup, firâra âgaz eyledikleri hâlde süvâriyân-ı İslâm yetişüp, bir mikdârını tedmîr ve vâfirini esîr eyledikleri haberinin vürûdunda mütevekkilen ‘alallâh Kozluca'ya bi'n-nefs nehzat ve Bazarcık'da olan düşmen “Ordu-yi hümâyûn bi-külliyyâtihâ hareket eyledi” zannıyla tevakkufa mecâl bulmayup, fi'l-hâl âheng-i firâr ve Re‘îs Efendi kazıyyeden haberdâr olmayarak Kozluca'dan hareket ve Bazarcığ'a karîb geldikde, karagollar bu haberi iş‘âr ve gayet-i sür‘atden küffârın ba‘zı [M2 274] eşyâsı kenâre-i kasabada kalup, hattâ tabh etdikleri ta‘âm-i nîm puhte kazganlarda kaldığı bu Fakır'e dahi be-dîdâr oldu. Dağıstânî ‘Ali Paşa ve sâyir vücûh-i asker ile Bazarcığ'a duhûl ve karagollar ta‘yîni ile istihbâr-ı ahvâl-i a‘dâya meşgul olup, düşmenin Varna ile Bazarcık miyânını mütekatı‘ olan mahalde kıyâmı tashîh ve ferdâsı üzerlerine varulmak tedârüki2058 tasrîh olunup, o gice sâ‘at dörtde iken Fakır ve Filibe Müftîsi Nasûhî Efendi Re‘îs Efendi ile düşmen hâlini müzâkere ve Nasûhî Efendi yerine gitdikden sonra yalnız ikimiz kalup, yine bu sohbette iken nâ-gâh Varna tarafından mütelessim bir şahs zuhûr ve Re‘îs Efendi'ye bir kâğıd sunup fi'l-hâl münselibü'ş-şu‘ûr olup, kâğıdı bu Fakır'e i‘tâ ve nazar olundukda, Varna'nın muhâsara ile gayet sıkletde olduğunu, ehâlî inbâ ile efendiden istimdâd etdikleri-ne ıttılâ‘ peydâ olundukda: “Küffâr iki sâ‘at karîb iken mahsûr olan kal‘aya imdâd mümkün olmayup, yârınki gün mukabelemizde olan küffârı teb‘îd mümkin olursa Varna'ya i‘âne olunabilür lâkin, bu keyfiyyete Bazarcık'da olan asker vâkıf olursa cümlesi perîşân ve bir dahi cem‘ u tedârükleri ‘asîru'l-imkân olacağından başka, —Ordu halkını dahi iz‘âc edecekleri zâhirdir” deyerek sabaha intızâr ve sâ‘at beşde mufârakat ile cüz‘î istirâhata varmış iken nâ-gâh tarrâka-i ra‘d-âşûb tanîn-endâz-ı kubbe-i âsumân olup, herkes hevl-i cân ile bîdâr ve: —Kâfir basdı” âvâzelerini münteşir-i çâr-cihet-i aktâr eylediler. İşidenler hezâr ıztırâb ile atına süvâr ve hârici-i şehre çıkup, bir mikdârı ordu tarafına firâr ve bir mikdârı keyfiyyete ıttılâ‘ içün birer ikişer sâ‘at yerlerde meks ü karâr edüp, Re‘îs Efendi dahi yarım sâ‘at mukaddem Varna muhâsarasını haber alup, Bazarcık'dan firâr eden küffâr şâyed ‘avdet eyledi deyü giriftâr-ı envâ‘-ı efkâr olup, tek ü tenhâ sâkin olduğu hânenin binek taşında taleb-i esb ile feryâd ve etbâ‘ nâmında olan nemek-be-harâmlar kendü derdlerine düşüp, terk-i imdâd eylediler. Fakır ve ma‘iyyetimde olan iki nefer Mektûbî hulefâsından efendilerin atlarını yapdurup: “Şurada sâbit olunuz2059 bakalım Re‘îs Efendi ne hâlde” deyü, ittisâl-i beyt sebebi ile cest ü çâpın gelüp: “Ne gördüm! Efendinin irtifâ‘-ı savtından nefesi inkıtâ‘ bulmuş, [M2 275] hemân kâfir şeb-hûn etdiyse bir Balyemez atmağla iktifâ etmez ve murâd şaşkınlık vermek ise tevakkuf etmeyüp, tüfeng ve top atmakdan fâriğ olmaz, bunda bir hikmet var, görelim ne zuhûr eder” deyerek istînâs ü tesliyet üzere iken, Rumeli Eyâleti'nden bir şahs ‘acâleten gelüp: “Küffâr geldiğinin aslı yok, Bazarcık'da vâki‘ câmi‘i düşmen hedm kasdıyla lağım alup, tedrîcî işleyerek, gice ile câmi‘in kubbesi atulup, tarrâkası cihânı tutdu” dedikde, haber-i vâhid olduğundan i‘timâd olunur olunmaz ‘Ali Paşa dahi vürûd ve merkumun haberini te’yîd etdiyse dahi asker perîşân bulunmağla, ne hâl ise münâdîler ve çâpük-süvâr-ı Tatarlar ile askerin bir mikdarı ictimâ‘ ve bir mikdarı sür‘at-i seyr ile seherî orduya gelüp, a‘dâ şeb-hûn ve cümle asker firâr etdi havâdîsini neşr ile tevlîd-i evhâm ü zunûn etmişler idi. Re‘îs Efendi bu kazıyyeyi vuku‘u üzere Serdâr-ı ekrem hazretlerine ifâde ile firarileri te’dîb maslahatını tergıb ve etrafdan tashîh-i mâd-de ile Bazarcığ'a ‘avdet edenleri dahi mûmâ ileyh bi'n-nefs ta‘zîr ile tahvîf ü terhîb eyledi.
