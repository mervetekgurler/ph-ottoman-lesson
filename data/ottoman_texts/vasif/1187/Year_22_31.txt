İnhizâm-ı küffâr der-Varna
Bâlâda zikr olunduğu vech üzere, düşmenin [M2 276] bir sınıfı Varna muhâsara-sına gidüp, imdâd tarîkleri mesdûd olduğundan, Sadrıa‘zam ve sâyir erkân-ı devlet mehmûm olmuşiken, her tarafa bu keyfiyyet ihbâr ve Varna imdâdına vusûlleri zımnında evâmir-i ‘aliyye ısdâr olunmuşidi. Nâ-gâh Edirne Bostancı-başısı Mehmed Ağa'nın Pravadi'ye geldiği haberi istihsâl ve Varna imdâdına ‘azîmeti isti‘câl olundu. Bahr-i siyâh Ser‘askeri olan Vezîr Kelleci ‘Osmân Paşa ma‘iyyetine verilen sefâyin ile Varna'da bulunup, kethudâsını beş altı yüz Kalyoncu ile şerânpolara ihrâc ve muhâfazaya
me’mûr Yeniçeri ve sâyir askeri dahi lüzûmu olan mahallere idrâc eylediğinden başka, memerr-i a‘dâ olan kâfir mahallesi dahi çend kıt‘a Çekdiri ile sedd ü bend olunmuşidi. Her taraf müstahkem ü metîn ve her cânib marsûn u hasîn kılındığına müte‘âkıb, Ket-hudây-ı mûmâ ileyh çerha şeklinde şeranpolardan taşra çıkup, düşmenin tahmînen altı bin piyâde ve üç bin süvârîsi olduğunu tahkik ve üç sâ‘at mahalde bağteten hücûm içün ihzâr-ı esbâb hasr u tazyîk eylediğini gelüp ifâde ve müşârun ileyh dahi mukabeleye âmâde olarak, bin beş yüz levend sefînelerden çıkarup, rasad-gâh-ı ceng ü perhâşde istâde oldu. Müşârun ileyh bîmâr ve meşy ü harekete ‘adîmü'l-iktıdâr iken, gerdûne-süvâr-gayret ve tabyanın birine şemsiyye nasbı ile tahrîz-i guzâta berzede-dâmân-ı himmet olup, düşmen dahi şa‘banın dördüncü çârşen-bih günü2063 Varna'ya nısf sâ‘at mesâfe olan Kadıköyü semtinden tahrîk-i pây şûm ve çerhacılar ile muhârebe ederek üç koldan şeranpolara hücûm etmişler idi. Mübârizân-ı dîn top ve tüfeng ile meydân-ı cengi a‘dâya halka-i mîmden teng ve kazây-ı vegayı dimâ-i fâsideleriyle sürh-reng eyledikleri hâlde, süvârileri cesâret ile kâfir mahallesinden şehre duhûl ve piyâdesinden dahi vâfir küştenî altı kıt‘a top ile şehre vugül edüp, bekayây-ı kefere Voyvoda tabyasından varoşa cân atup, indihâş-ı sekret ile bî-şu‘ûr ve ibrâm-ı zâbitân ile ikdâma mecbûr olan küffâr sadâmât-ı pey-der-pey top ve tüfenge bakmayarak, mühâcemede şiddet irâ‘et eyledikleri ser-bâzân-ı meydân-ı celâdet olan guzât-ı muvahhidîne rû-nümâ ve mühre-bâzlık san‘atını gereği gibi icrâ ve ne tarafdan a‘dâ zuhûr etdiyse, sufûf-i mersûsaların hark u ifnâ eylediler. [M2 277] Bu hâl birkaç sâ‘at müstemir ve düşmen me‘mûl etmediği sebât ü metâneti mu‘âyene ile haylî müte‘essir olup, havf-i cân ile gerüye gürîzân oldular. Ma‘reke-i mezbûrede2064 bin beş yüz kadar müşrik-i bî-dîn vâsıl-ı dereke-i siccîn ve bakıyyesi zahm-dâr-ı gam-gîn yollarda mecrûhlarından mürde olanlarını matrûh-i zîr-i zemîn eyleyerek, Karasu ve Babadağı semtlerine doğru firâr ve savlet-i İslâmiyân'dan emîn oldular.
Kable'l-vak‘a Kara-deniz Ser‘askeri müşârun ileyh, mevsim-i deryâ kuvvetiyle Âsitâne'ye ‘azîmetini istîzân ve tahsîl-i ruhsat ve peyâm-ı izni ma‘iyyetinde olan ka-pudânlara işâ‘at edüp, müsâ‘ade-i rûzgâra intizâr üzere iken, düşmenin Varna'ya hücûmunu his ile ber-muktezây-ı diyânet, ‘adem-i hareket ve müdâfa‘ada bezl-i cell-i himmet ile kal‘a-i Pâdişâhî'yi tahlîsa mübâşereti ser-nâme-i hüsn-i a‘mâli olacağında iştibâh yokdur. Bu nasr-ı ‘azîz birkaç mâhdan berü zuhûr eden hâvâdisât-ı mülimme sebebi ile mükedder olan zümre-i muvahhidîni hak budur ki, şevk-engîz edüp, merâyây-ı havâtırda olan gubâr-ı küdûreti züdûde ve suver-i sürûr u şâdumânîyi nümûde eyledi. Müşârun ileyh ma‘âzallah Varna'da bulunup, def‘-i müzâhame-i düşmen ile tekayyüd etmese idi, Ordu-yi nusrat merhûn iskelesi olan Varna‘yı düşmen zabt ve Mevkib-i hümâyûn'u berhem-zede-i teşvîş ü habt eylemesi mukarrer idi. Kâfirin kuvve-i istid-râciyyesi kemâlde olup şöyle ki, Edirne Bostancı-başısı'ndan bir gün sonra firâra âgaz edüp, vaktiyle mûmâ ileyh vusûl bulmak lâzım gelse idi Varna üzerine gelen düşmenden biri halâs ve tedârük-i cây-ı melce‘ ü menâs edemez idi.
