Terceme-i ân-Pâdişâh-ı mağfûr
Ebrâr-ı güzeşte-gâna lâhık olan Hudâvendigâr-ı sâbık hazretleri bin yüz yirmi dokuz senesi saferul-hayrında2075 Sultân Ahmed Hân ‘aleyhi'r-rahmetü ve'l-gufrân hazretlerinin sulb-i pâklerinden mahmiyye-i Edirne'de müşrif-sâz-ı ‘âlem-i vücûd ve zî-bende-i serây-ı huzûr u şuhûd olup, [M2 280] „ömr-i nâzenînleri kırk üç senesi râddesine mü-tenâhiz oldukda, ‘ammî-zâdeleri Sultân ‘Osmân Hân hazretlerine halef ve tâc ü taht-ı Mülûkâne'ye bâ‘is-i efzâyiş-i ‘izz ü şeref olmuşlar idi. Evâyil-i saltanatları eyyâm-ı sûr gibi mürûr ve sâye-i saltanatlarında herkes ihrâz-ı hisse-i sürûr etmişiken, Moskov seferi bi-takdîrillâhi Te‘âlâ zuhûr edüp, leyl ü nehâr i‘lâ‘-i kelimetullâha meşgul ve niçe hazâyin ü defâyin sarfıyla, zümre-i müşrikîni tâb-ı tîg-i maskul ile mahzûl etmek irâdesinde iken, nazm:

1
2
3
4

İzi[a]'l-mekâdîru lem tusbih müsâ‘adeten ‘Alâ bulûgi'l-münâ lem tenfe‘u'l-himem1
mefhûmu üzere sa‘y ü himmetleri hebâ ve ihtilâf-ı kelime-i ru’esâ ve ‘adem-i vefâdârî-yi erbâb-ı vegâ ile gûn-be-gûn dil-şiken-i fikr ü ezâ ve giderek bu hâlet vücûd-i ‘âlem-sûdlarına te‘sîr ve târîh-i mezkûrda terk-i tâc ü serîr ve mücâvir-i rahmet-i Hayy ü Kadîr oldular. On altı sene dokuz mâh hükümrân-ı mülk-i ‘Osmânî ve dilsîr-i ni‘met-i zin-degânî oldu. Şehriyâr-ı mağfûr bir Padişâh-ı Felâtûn-dirâyet İskender-himmet, Edhemî-sîret mâyil-i hayrât ve rağib-i müberrât yemm-i kerem ve mekâdir-şinâs ve mürebbî-yi efâzıl-ı nâs muhtebir-i ahvâl-i ‘âlem ve mücerrib-i etvâr-ı ümem vücûd-i iktidâr ile hamûl u sâbir ve ‘afv-i müsî’ ile celb-i havâtır eder bir Şehriyâr-ı cemîlu'l-me’âsir idi.
Cüz‘iyyât-ı ‘ulûma meyl-i Şahâne'leri derkâr ve bu vesîle ile nîçe gümeşdegân, rûzgâr-ı zemân-ı bâ-emânlarında resîde-i hayyiz-i i‘tibâr olup, hattâ Mağrib halkı bu fende mâhir olmak cihetiyle, Fas Hâkimi'ne mahsûs nâme tahrîr ve mazmûnunda cemî‘-i mugayyebâtın ‘ilmi, zât-ı ecell ü a‘lâya mahsûs olup, ancak evkât-ı sâ‘ât leyl ü nehârı tesvîğ-i şer‘ derecesinde ehâlî-yi İstanbul'a neşr içün bir şahıs irsâlini tezkîr buyurdukları, fenn-i mezkûre kemâl-i rağbetlerini mü‘eyyeddir. Erkân-ı saltanat ‘ale'l-‘umûm sulha rağbet ve murahhaslar ta‘yîni ile kat‘-ı sulh mâddesinde bî-şekk ü raybet iken, Hudâvendigâr mebrûr tebessüm ile ‘adem-i in‘ikâdını işrâb ve: “Zemânımızda sulh bu kadar” deyü hıtâb buyurduklarında, nevâdîy-i hâssu'l-hâslarına mahrem olanlardan biri: —Çünkü çehre-i kifâh mir‘ât-ı ‘âlemde sûret-bend-i salâh olmayacağı meczûm-i Şâhâne-leridir, yâ niçün murahhaslar irdâf ve levâzım ve havâyiclerine mâl bî-gâye itlâf olunur” dedikde: “Ve-kâne emrullahi kadaran makdûra”2076 [M2 281] buyurduklarını Yenişehirli ‘Osmân Efendi şifâhen ba‘zı havâssa ifâde eylediği meşhûrdur.
