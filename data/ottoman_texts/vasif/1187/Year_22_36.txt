Zikr-i âsâr ü hayrât-ı ân-Pâdişâh-ı cemîlu's-sıfât
Sulb-i pâk-i Şâhâne'lerinden Sultân Selîm nâmında bir Şehzâde-i bî-müdânî el-yevm ârâyişde ser-suffa-i zindegânî olduğundan başka, üç ‘aded selâtîn-i ‘ismet-âyîn terkiyle, tahsîl-i ‘ömr-i sânî buyurmuşlardır. Ramazânlarda ‘ulemâyı fî külli yevm huzûr-i Mülûkâne'lerine getürdüp, Kadı Beyzâvî Tefsîri'nden mübâhase etdirerek, kesb-i feyz-i rûhânî ve istifâde-i nüket-i Furkânî ‘akıbinde dersde hâzır olanları nakd-i firâvân ile taltîf ve nevâziş ü iltifât ile teşrîf muhteri‘ât-ı Sultâniyye'lerindendir. Üsküdar'da vâlide-i müşfikalariyçün mükellef bir câmi‘ binâ ve evkâf-ı kesîre rabtıyla hademesini iginâ buyurduklarından fazla, Lâleli civârında iki minâreli câmi‘ ve medrese ve ‘imâret ve türbe binâsıyla, ism-i sâmîlerin ihyâ ve zelzeleden münhedim olan Ebu'l-feth Sultân
Mehmed Hân Câmi‘ini müceddeden inşâ ve Yenikapu hâricinde tûlen on iki bin ve ‘ar-zan altı bin zirâ‘ mahalli imlâ ve niçe dil-güşâ büyût ve dekâkîn binâsıyla, bir mahalle-i cân-bahşâ îcâd buyurmuşlardır. Cenâb-ı Hak mezâr-ı pür-enverlerin mehbit-ı şu‘â-i rahmet ve mevrid-i vüfûd-i mağfiret eyleye! Âmîn, bi-hurmet-i Seyyidi'l-enbiyâ-i ve'l-mürselîn.
