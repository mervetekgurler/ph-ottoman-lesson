Mesned-ârâyân Vekâlet-i kübrâ der„ahd-i ân-Şehriyâr-ı müstahsinü'l-âsâr
İbtidây-ı cülûslarında, çâr-bâliş-nişîn-i Sadâret-i ‘uzmâ olan Râgıb Mehmed Paşa makamında ibkâ ve altı sene mikdârı mühimmât-ı Sadâret'i icrâdan sonra medhûş-i sek-ret-i reybe'l-menûn ve Koska'da binâ etdiği Kitâb-hâne hazîresinde medfûn oldu. Yerine Hamza Paşa Sadrıa‘zam olup, bir sene kadar kâr-sâz-ı umûr-i enâm ve ba‘de'l-‘azl Cidde'ye gidüp, ‘Arafât'da mütenâvil-i câm-ı himâm oldu. Bundan sonra Mustafa Paşa bir buçuk sene kadar kâfil-i umûr-i Sadâret ve Midilli Cezîresi'nde mahnûkan ‘azm-i semt-i âhıret eyledi. Yetmiş sekiz senesi evâyilinde2077 Muhsin-zâde Mehmed Paşa, Vezîr ve üç sene kadar o makamda karar-gîr oldukdan sonra ma‘zûl ve Silahdâr Hamza Paşa yerine menkûl oldu. Müşârun ileyh2078 yirmi yedi gün muhtellü'ş-şu‘ûr, mutesaddî-yi umûr ol-dukdan sonra ‘azl ve Gelibolu'ya vardıkda vefât ve terk-i dağdağa-i kâyinât eyledi. Bundan sonra Nişancı el-Hâc Mehmed Emîn Paşa Sadr-ı iclâle mütesâ‘id ve Sipehsâlâr-lık şerefiyle umûrunda müstakil [M2 282] ü münferid olup, bâlâda tafsîl olunan esbâb ile ‘azl ve Edirne'ye geldikde, seyf-i kazâ‘ vü kader ile terk-i ser ve Tevfikı ‘Ali Paşa bu mesnede zîb ü fer ve andan sonra Halîl Paşa ve bir sene murûrunda Silahdâr Mehmed Paşa mühr-i hümâyûn ile kâm-revâ olup, Bazarcık'da o dahi ma‘zûl ve'l-yevm Sad-rıa‘zam ve Serdâr-ı ekrem olan Muhsin-zâde Mehmed Paşa, sâniyen neyl-i Sadâret'le vâsıl-ı ser-menzil-i me‘mûl oldu.
Zikr-i Meşâyih-i İslâm der„ahd-i ân-Pâdişâh-vâlâ-makam
İbtidâ cülûs-i mülûkânelerinde, Dâmâd-zâde Feyzullah Efendi makam-ı İftâ'da bulunup, çok geçmeden Mehmed Sâlih Efendi câh-ı refî‘-i İftâ ile şeref-mend ve bir müddetden sonra Çelebî-zâde ‘Âsım Efendi mesned-i Meşîhat'le ser-bülend olup, bir sene murûr etmezden mukaddem vefât ve kat‘-ı mesâfât-ı hayât edüp, Veliyyüddin Efendi'nin kamet-i liyâkati kabâ-yı Fetvâ'ya sezâ görülüp, vakt-i mukadderini ba‘de'l-istîfâ Karabekir Efendi-zâde Ahmed Efendi nesek-sâz-ı umûr-i ‘ulemâ olup, bundan sonra Dürrî-zâde Mustafa Efendi iki sene kadar hutûb-i Fetvâ ile müştağil ve surûf-i rûzgâr ile yerine Pîrî-zâde ‘Osmân Efendi müntakil ve ol dahi yedi sekiz mâh zarfında savb-ı ‘âlem-i bekaya mürtahil olup, Mîrzâ-zâde Mehmed Sa‘îd Efendi o makam-ı ‘âlî ile tebcîl ve ba‘dehû mansıb-ı refî‘-i Meşîhat-i İslâmiyye Şerîf-zâde Mehmed Monla Efendi'ye tahvîl olunduğu hengâm, Şehriyâr-ı enâm huld berîni makam eyledi.
