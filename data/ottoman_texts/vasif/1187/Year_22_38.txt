Vürûd-i hatt-ı hümâyûn ve ibka-yı Sadâret-i „uzmâ2079
Birkaç seneden berü asâkir-i İslâm ‘asâ-i sefer ve envâ‘-ı hatar ile fedây-ı cân ü ser eyledikleri yegân yegân nümâyân olduğuna binâ’en, fî-mâ-ba‘d şart-ı ittifâk u it-tihâda ri‘âyet ile düşmenden ahz-ı sâr ve galibâne tayy-ı tûmâr-ı harb ü peygâr etmelerini mutazammın ve Sadâret-i ‘uzmâ'nın ibka ve takririni mütebeyyin bir kıt‘a hatt-ı hümâyûn şeref-sudûr olup, Ordu-yi hümâyûn'da mevcûd vüzerâ ve vükelâ cem‘ olun-dukdan sonra, cümlesinin muvâcehesinde kırâ‘et ve herkes Hudâvendigâr-ı sâbıka rahmet ve Şehriyâr-ı cedide istid‘ây-ı tevfik-i ehadiyyet eylediler.
İhsân-ı Vezâret be-Hasan Paşa ve vukû„ât-ı sâyire
Sâbıka Hanya Muhâfızı Eğribozlu Za‘im-zâde Hasan Paşa ba‘zı ta‘ahhüdât ile Vezâret'e tâlib ve câyiz görmeyenlere görenler galib gelüp, bi't-tedric matlabı tervic ve zilka‘denin on yedinci günü2080 Köstendil [M2 283] Sancağı ve Rumeli Sürücülüğü ile rütbe-i vâlây-ı Vezâret tarafına tevcih olunup, bu mülâbese ile câme-i rez-i-târ-ı ikbâli tırâz-ı ‘izz ü rif‘atle tezyin ü tebric olundu.
Kul Kethudâsı Mehmed Ağa ‘azl-i nâgeh-zûhûra mübtelâ ve Silistire cânibinde olan Ser-zağari Mustafa Ağa mansıb-ı mezkûr ile kâm-revâ oldu.
Cülûs-i hümâyûn ahbârını mutazammın dost olan devletlere ber-vech-i sefâret birer âdem ta‘yini de‘b-i kadim-i devlet olduğuna binâ‘en, Anadolu Muhâsebecisi Kabakulak yeğeni Süleyman Bey Nemçe'ye ta‘yin ve Ordu-yi hümâyûn'da kâffe-i levâzımı rü‘yet olunup, bir sâ‘at mukaddem ‘azimet eylemesi tarafına ifâde vü tebyin olundu.
Şehriyâr-ı sütûde-âsâr cülûs-i hümâyûnlarının altıncı günü hıyre-sâz-ı çeşm-i e‘âdi ve bâ‘is-i hayret-i hâzır ve bâdi olan alay-ı müzeyyen ile hazret-i Hâlid'i ziyâret ve te-kallüd-i seyf ile kanûn-i âbâ-i kirâmlarını icrâ ve bu haber-i meserret-eseri şâmil hatt-ı hümâyûn ve teşrifât-ı seniyye ile çerâğ-ı efrûhteleri olan Kapucular Kethudâları el-Hâc Mustafa Ağa'yı isrâ ve Sadrıa‘zamların nâyil-i sürûr-i evfâ buyurdular.
Şeyhulislâm olan Şerif-zâde Mehmed Monla Efendi ‘azl ü iz‘âc ve Dürri-zâde Mustafa Efendi o câh-ı refi‘ ile hâyiz-i rehine-i ibtihâc oldu. Zilhicce evâsıtında2081 Kayim-makam-ı Rikâb Melek Mehmed Paşa ‘azl ve Deryâ Kapudanlığı ile kâm-yâb olup, Vezir Kapucu Süleymân Paşa, Kayim-makamlık ile ‘izz ü şeref iktisâb ve el-yevm Rikâb Çavuş-başısı olan ‘Abdulkerim Bey dahi ma‘zûl ve yerine Lâleli Mustafa Efendi birâderi Mehmed Efendi bağteten menkul ve çok geçmeden Rikâb Kethudâlığı makamına mevsûl oldu.
Seksen sekiz senesi muharreminden2082 i‘tibâr ile2083 Mekke-i mükerreme Kazâsı, Şâm'dan munfasıl ‘Arab-zâde Ahmed ‘Atâ’ullah Efendi'ye ve seksen yedi recebi gurre-sinden2084 Medîne-i münevvere Kazâsı, Edirne'den mün‘azil es-Seyyid Mehmed Nâfi‘ Efendi'ye ve seksen yedi recebinden2085 Mısr-ı Kahire Hükümeti, sâbıka Haleb Kadısı Paşmakcı-zâde es-Seyyid Nu‘mân Efendi'ye ve rebî‘ulâhir gurresinden2086 Havâss-ı Refî‘a Kazâsı, Şâmî-zâde Mustafa Efendi'ye ve Sadâret-i Anadolu, müddet-i ‘örfiyyesin tekmîl eden es-Seyyid İbrâhîm Efendi ‘azlinden sâbıka İslâmbol Kadısı Dürrî-zâde Mehmed Nurullah Efendi'ye tevcîh ü ‘inâyet ile mazhar-ı birr ü mekremet kılındı. İstanbul Kadısı [M2 284] Bâbî-zâde bir sene kadar icrây-ı ahkâm ve Mekke'den ma‘zûl Kethudâ-zâde Mehmed Sa‘îd Efendi, şehr-i rebî‘ulâhırın ikinci günü2087 Kazâ-i İstanbul ile kesb-i ecell-i münye vü merâm edüp, Üsküdar Kazâsı dahi, Hıfzı-zâde Mustafa Efendi'ye ihsân ve ‘unvân-ı Mevleviyyet ile gonçe-i i‘tibârı küşâde vü handân kılındı.
