Mürûr-i küffâr ez-Balya ve Tulça
Bâlâda beyân olunduğu vech üzere, maslahat-ı sulh ‘ukde-i ‘usrete dûçâr ve iki ta-rafdan âsâr-ı husûmet ü nefâr be-dîdâr olup, nevrûza birkaç gün kalarak düşmen-i bed-endîş Silistire ile Hırsova miyânında vâki‘ Balya Boğazı'ndan ve Tulça'dan berü taraflara mürûr ile kulûb-i İslâm'a ilkây-ı ihtilâc ü teşvîş eyledikleri, mesmû‘-i Sadr-gayret-kîş olmağla, Silistire Ser‘askeri Vezîr ‘Osmân Paşa'ya ve sevâhilde bulunan sâyir muhâfız-lara ekîd ü şedîd emr-i ‘âlî ısdârıyla, hazele-i müşrikîn teb‘îd ve geldikleri semte terdîd olunmuşlar idi. Tulça tarafından ser-nümây-ı vâdî-yi gurûr olan düşmen-i makhûrun dahi def‘-i şurûrları Bazarcık Ser‘askeri ‘Abdî Paşa'ya ve bâ-husûs Babadağı muhâfızı mîr-i mîrândan Çerkes Paşa'ya sipâriş olunup, Ser‘asker-i müşârun ileyhin birkaç def‘a esbâb-ı sâmâni nehb-kerde-i a‘dâ ve nemây-ı mansıbı mütesellimler yedinde telef ü hebâ olduğundan gayri, ma‘iyyetinde olan Rumeli Eyâleti askeri dahi imtidâd-ı mütâreke hasebiyle sulhun in‘ıkâdını ictihâd ve harçlıkçı nâmıyla ekserîsi vilâyetlerine gidüp, yanında bulunan cüz‘î asker ile imdâd mümkin olmadığı ve Babadağı ile Bazarcık mâ-beyni kırk sâ‘at mesâfe olup, şenlikden hâlî olmak hasebiyle hareket ve i‘âneye mecâlî olmayup, Çerkes Paşa dahi imdâddan nâ-ümmîd ve Babadağı Kasabası'nda olan evlad ü ‘ıyâli semt-i selâmete ihrâc maslahatını re‘y-i sedîd ‘add etmekle, cümlesini Bazarcığ'a irsâl ve kendüsü Sivas Eyâleti ve sâyir ma‘iyyetinde olan asker-i endek-şümâr ile muta-rassıd-ı kâr-zâr olmuşidi. Düşmen dahi taburunu tertîb ve Babadağı pîşgâhında âmâde-i ceng olan İslâm dilâverlerine karîb oldukda, dört beş sâ‘at kadar muhârebe ve tarafeynden i‘mâl-i âlât-ı mudârebe olunup, asker-i İslâm fevz ü zaferi igtinâm hengâmında Te-rekeme-[M2 251]oğlu ile ba‘zı nâmerd, terk-i neberd ve Bazarcığ'a doğru firâr ve ba-kıyye-i asker dahi bunlara kafadâr olarak gayret-i dîniyyelerini târ [ü] mâr eylediler. Düşmen-i dîn Babadağı'ndan ihrâc olunan ‘ıyâl ü evlâd ‘arabalarını ta‘kîb ile bir mikdârını zabt eylediklerini Karasu cânibinde meştâ-nişîn olan Baht Girây Sultân istih-bâr ve Babadağı'ndan müteşerrid ecnâdın ba‘zısını tevkif ve istıshâb ile fi'l-hâl ılgar ve hayâl-i ganîmet ile karyelere münteşir olan eşrâr-ı küffârı hedef-i tîr-i belâ ve yedlerine giriftâr olan ‘arabaların bir mikdârını istıhlâs ile hakk-ı ni‘met-i Şâhâne'yi icrâ eyledi. Sadr-ı sâbık zemânında hudûs eden vak‘a-i dil-hırâşdan hezâr-ı mihnetle vâreste olan Babadağı halkını Sadrıa‘zam bulunan Muhsin-zâde husûli meşiyyet-i İlâhiyye'de olan keyfiyyet-i sulhu cezm ve gayba hükm ile vilâyetlerine i‘âde ve hars ü zirâ‘atle meşgûliyyetlerini te‘kîd ü ifâde edüp, ‘avdet-i ceng tehakkukunda ya muhâfaza ve yâhud bir mahalle nakl dâ‘iyesine düşmeyüp, derd-mendlerin ekserîsini me‘sûr-i a‘dây-ı bed-sigal ve bu mukabelede kesb-i vizr ü vebâl eyledi.
