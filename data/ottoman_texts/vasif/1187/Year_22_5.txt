İstıtrâd
Düşmen ile Babadağı mâ-beyni dört beş sâ‘at mesâfe olup, sulh mâddesi dahi mechûl iken, o kadar ümmet-i Muhammedi girdâb-ı belâya ilga etmek fi'l-hakıka tedbîri za‘îf ve re‘y-i sahîf idi. Belki düşmenin memerrini gavr-i mâ ve şenliğinden1 ihlâ ile seyr ü hareketlerin tas‘îb kesb-i emniyyet ve def‘-i ga‘ile-i düşmene sebeb-i karîbdir.
Çin halkı Moskovlu'nun te‘addîsinden bî-zâr olup, hudûdlarında vâki‘ nehr-i kebîrin öte yakasında vâki‘ on günlük memleketlerini fedâ ve kendü elleriyle tahrîb ü ifnâ edüp, âbâr u cedâvili nehr-i kebîre icrâ ve o mikdâr mesâfeyi arz-ı Tîh ve ‘imâret-den hâlî deşt ü sahrâ gibi etmeleriyle Moskovlu'nun ağır asker ile gelüp, te‘addî ve fesâdından sâlim ü âzâde oldular. Hattâ Moskov tüccarı hafaza ile nehr-i mezbûrun berü yakasına gelüp, metâ‘larını terk ve gerü çekilüp, Çînîler dahi nehri mürûr ve meta‘ları kadar memleketleri bizâ‘atını ta‘dîlen vaz‘ ve gerü çekildikleri zemân karîbe dek miyânelerinde cârî bir mu‘âmele olduğu meşhûrdur.
Babadağı vak‘ası sâmi‘a-i Sadrıa‘zamî'ye resîde ve feyâlet-i re‘yinden nâşî tekevvün eden mâdde-i müz‘iceden mütekeddir ve rencîde olup, fi'l-hâl [M2 252] Çavuş-başı olan İspir Ağa'yı Deli-orman askeriyle ve Bostancı-başı'yı mevcûd-i ma‘iyyeti ile ‘Abdî Paşa tarafına gönderüp, bu cem‘iyyet ile Babadağı'na varmak niyyetinde iken, düşmen o tarafları nehb ü yağma ve istîlâ‘ etdiği Kara-harmanı bırakup, Tulça tarafına raht-ı hay-bet ve ‘avdeti ilka eylediler. Bundan sonra Çavuş-başı orduya ve Bostancı-başı Edirne'ye bî-fevz ü zafer ‘avdet ve: —Düşmeni kaçırdık” deyerek kesb-i mefharet eylediler.
