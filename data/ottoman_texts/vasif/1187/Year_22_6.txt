Hareket-i Serdâr-ı ekrem be-Sahrây-ı Şumnu ve zikr-i ba„zı umûr
Hulûl-i eyyâm-ı behâr ile zuhûr-i bidâyet-i ceng ve her kolda mücâvezeten ve muhâfazatan i‘mâl-i seyf ü tüfeng iktizâsıyla, Serdâr-ı ekrem'in Şumnu Sahrâsı'na rekz-i a‘lâm ve düşmenden ahz u intikam mekasıdı erkân-ı devlet ve hayr-hâhân-ı saltanat taraflarından ilka vü teşvîk ve ittifâk-ı ârâ ile saferul-hayrın yirmi birinci hamîs günü2027 hareket tahkik olunup, müretteb alay ile nasb olunan hıyâm-ı sebzîn-fâma nüzûl ü ilmâm ve râbıta-i ceng ü husûmeti teşyîd ü ihkâm eylediler.
Ordu Kadısı Ni‘metullah Efendi irtıhâl ve yerine bir zâtın ibdâl olunmak husûsu, mukaddemâ Südde-i sa‘âdet'e ‘arz u imlâ2028 olunmuşidi. Fıkh-ı şerîfde Keydânî ve sâyir ‘ulûmda Teftazânî2029 olan sâbıka Galata Kadısı Müftî-zâde Ahmed Efendi intıhâb ve üç bin guruş harçlık ile ıtrâb ve Ordu-yi hümâyûn'a izhâb olunmuşidi. Evâyil-i saferde2030 Ordu-yi hümâyûn'a kadim ve ilbâs-ı hıl‘at ile me‘mûr-i fasl-ı miyân-ı mazlûm u zâlim oldu. Ağa-Paşa Kul Kethudâsı'ndan şikâyet ve ‘illet-i bihre mübtelâ olduğunu hikâyet ile ba‘zı esrâr iblâğında netn-i dehânından müte‘ezzî olduğunu ifâde ve ‘azlini irâde etmekle, recâsı karîn-i müsâ‘ade olup, ‘azl ve Selvi tarafına irsâl ve Zağarcı-başı Yeğen Mehmed Ağa, Kul Kethudâlığı'yla muhassilü'l-âmâl kılındı. Ma‘zûl-i mûmâ ileyh gayet cesûr u cerî ve tâyife-i Yeniçeri şiddet-i siyâsetle fermân-berî olup, tetâvul-i ezmine ile Bağdâd Ağalığı'nda dahi vâfir şey‘ iddihâr ile sâhib-i servet ü yesâr olduğundan, Ağa-lığ'a ‘amel etmek hâtırası Ağa Paşa'nın şu‘urunu muhtel edüp, bu mahzûru def‘ ile nefsini tervîh ve mûmâ ileyhi tekdîr ü tebrîh eyledi.
