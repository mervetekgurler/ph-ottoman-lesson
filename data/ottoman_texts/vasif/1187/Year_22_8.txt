„Azl ü nasb-ı Ser„asker-i Karasu
Rumeli Vâlîsi ve Karasu Ser‘askeri Vezîr ‘Abdî Paşa'nın dâyiresi perîşân ve ‘uhdesinde Rumeli Eyâleti gibi kesîru'l-cedvâ bir mansıb var iken, bir hidmet-i nâfi‘aya muvaffak olamadığı şimdiye dek vuku‘ bulan keyfiyyâtdan müstebân olup, bâ-husûs Babadağı üzerine [M2 254] bu def‘a gelen küffârın def‘-i mazarratında kusûr eylediği ma‘lûm-i Sadru's-sudûr olduğundan başka, Çavuş-başı İspir Ağa bu ma‘nâya mülâyim îrâd-ı kıl ü kal ve: —Eğer ‘azl olunmaz ise a‘dânın berü taraflara tecâvüzü ağleb-i ihtimâldir” deyerek, teşvîr-i gazab ve hâh-nâ-hâh müşârun ileyhin ‘azline sebeb olup, Varna Muhâfızı es-Seyyid Nu‘mân Paşa ‘illet-i sameme mübtelâ ve ru‘yet-i umûrda ‘aczi ma‘lûm-i a‘lâ vü ednâ iken, sevk-i kazâ vü kader ile Ser‘askerlik ve Rumeli Eyâleti hakkında cilve-ger olup, mâh-ı mezbûrun on altıncı günü2033 ‘Abdî Paşa ma‘zûl ve ber-minvâl-i muharrer müşârun ileyh bu i‘tibârât ile nâyil-i e‘azzi me‘mûl oldu. Ser‘asker-i cedîdin süvâr-ı cem‘iyyeti teksîr irâdesiyle, yedi yüz nefer sipâh ve silahdâr serdengeç-dîleri ve zî-kudret ve sâyirden müretteb üç bin nefer piyâde ma‘iyyetine firistâde olunup, Sivas Eyâleti ‘Abdî Paşa'ya tevcîh ve Misivri Muhâfazası'na ‘azîmet eylemesi te‘kîd ü tenbîh ve Karasu etrâfına ‘Abdî Paşa gereği gibi takviyyet ve hafr-i meteris ve tabyalar inşâsıyla metânet verüp, Nu‘mân Paşa varıncaya dek bu usûl tağyîr kabûl etmemek içün Mîr-i mîrân'dan İşbozlu ‘Abdullah Paşa Ser‘asker Paşa'ya tevkîl ve Varna muhâfazası Mîr-i mîrân'dan Seyyid Ahmed Paşa'ya tahvîl olundu.
