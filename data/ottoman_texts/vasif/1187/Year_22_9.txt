İ„dâm-ı Terekeme-zâde ve havâdisât-ı sâyire
Mîr-i mîrân'dan Terekeme-zâde Hasan Paşa Babadağı muhârebesinde pîşvây-ı firâriyân olmak töhmetiyle, Çavuş-başı Ağa dâyiresinde katîl-i seyf-i sakil ve mûcib-i ‘ibret-i kavîyy ü za’îl oldu.
Mertin [Marten] vak‘asında bend-kemend-i isâr olan Rusyalu ve zûr-i bâzû-yi İslâm ile igtinâm olunan ba‘zı âlât-ı harbiyye Ordu-yi hümâyûn'a vürûd ve bu zafer-i ‘azîzü'l-vücûd sebebi ile zümre-i muvahhidîn ser-be-zemîn hayyiz-i sücûd ve şükür-güzâr-ı cenâb-ı Ma‘bûd oldular. Zikr olunan üserâ vü edevât-ı sâyire ‘arabalara tahmîl ve Âsitâne-i sa‘âdet tarafına tesbîl olunup, Repnin Ceneral'in birâderi zahm-dâr ve ‘araba ile ‘azîmete ‘adîmü'l-iktıdâr olup, zahmi tımâr olunmak içün Re‘îs Efendi dâyiresin-de mesfûra bir çadır nasb olunup, ‘illetden ifrâk ihsâsıyla ol dahi refîklerine verâdan ilhâk olundu.
Bu def‘a dahi taraf-ı hümâyûndan gazâ vü cihâda igrâ vü tahrîz siyâkında bir kıt‘a hatt-ı hümâyûn şeref-rîz-i sudûr olup,‘alâ rü‘ûsi [M2 255]'l-işhâd kırâ‘et olunup, mazmûn-ı münîfi cümleye i‘lân ‘akabinde sunûf-i asâkir-i Pâdişâhî'nin bir kıst mevâcib-leri dahi ihrâc ve enbân-ı emânet-kârâna idrâc olunup, vazîfe-horân-ı Devlet-i ebed kıyâm du‘â-yı Şâhâne'yi resîde-i heft-icrâm eylediler.
