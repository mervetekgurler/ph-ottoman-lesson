Fevt-i Ser„asker-i Kara-deniz
Fart-ı şecâ‘atle nâmdâr ve bu sâl-i ‘ibret-iştimâlde Varna'yı eyâdî-yi düşmenden istihlâs ile kesb-i iftihâr ve nâmını mukayyed-i cerîde-i ebrâr eden Vezîr Kelleci ‘Osmân Paşa, Varna gayilesini ber-tarâf etdikden sonra donanmayı Tersâne-i ‘âmire'ye irsâl ve kendüsü bizzât Varna'yı muhâfaza etmek bâbında tarafına ısdâr-ı misâl olunmu-şidi. Birkaç günden sonra derd-i ser-i dünyâdan keff-i yed ve ‘azm-i dâr-ı beka ile ihrâz-ı hayât-ı sermed eyledi. Müşârun ileyh Gürciyyü'l-asl ve Rüstemiyyü'n-nesl olup, Seg-bân-başı Dalkılıç Mehmed Ağa'nın silk-i mülküne intizâm ve giderek Yazıcı-zâde İbrâhîm Paşa'ya tedrîc ile Kethudâ ve ba‘zı hıdemâtda bulunarak, Kapucu-başılık ile tahsîl-i sît ü nâm eyledi. Ba‘de-zemân Âsitâne-i sa‘âdet'e vürûd ve ba‘zı hıdemât-ı hâyi-lede istihdâm olunarak, Kellecilik ile isbât-ı vücûd etmişidi. Seksen iki târîhinde Si-lahdâr Ağalığı ile mümtâz ve o aralıkda bir hidmet ile Mısır'a ta‘yîn olunup, vâlîsi gürûh-i mevtâya hem-râz olduğundan, Tevliyyet-i Mısır ile rütbe-i Vezâret'i ihrâz etmi-şidi. Haber-i Vezâret tarafına vürûd etmezden mukaddem Mısır'dan hurûc ve İstan-köy'de vâkıf-ı hâl ve bir sene kadar ‘Ali Bey hâdisesiyle imrâr-ı eyyâm ü leyâl ve seksen dörtde Sivas'a Vâlî ve der-‘akab Tırhala Sancağı'yla kadri ‘âlî olup, ba‘dehû Mora ve Eğriboz sancaklarını tasarruf ve Varna'da vech-i meşrûh üzere berîd-i çâpük-süvâr2117 hayâtı tevakkuf eyledi. Müşârun ileyh ‘âkil ü müdebbir ve hoş-mend ve mutabassır, îka‘-ı tehdîde kadir bir Vezîr-i behâdır idi.
