İhsân-ı Vezâret be-ba„zı zevât
Silahdar-ı hazret-i Şehriyârî olan Boşnak ‘Abdullah Ağa'da2119, emâre-i kabiliyyet ve isti‘dâd-ı Vezâret ihsâs olunup, muharremül-harâmın yirminci günü2120 Anadolu'nun Sağ Kol askerini Ordu-yi hümâyûn'a sevk u ihrâc me‘mûriyyeti ile mûmâ ileyhe rütbe-i Vezâret ihsân ve fetîle-i bahtı şu‘le-i eltâf-ı Şâhâne ile mütevakkıd ü firûzân kılındı. Rikâb Defterdârı olan ‘Osmân Efendi dahi zımnen istiskal ve ma‘nen Anadolu'nun Sol Kol askerini sevk ve Ordu-yi hümâyûn'a irsâl irâdesiyle câh-ı2121 menî‘-i Vezâret'e i‘tilâ etdiyse dahi, fi'l-asl mübtelây-ı ‘illet-i vücûd ve hücûm-i şeyb ile derece-i sittîne su‘ûd ve bu mülâbese ile a‘bâ-i Vezâret'i tehammüle yârâ vü istitâ‘ati mefküd olduğunu beyân ve müteşebbis-i dâmen-i ‘afv ü gufrân olmuşidi. Niyâzı dâhil-i sem‘-i kabûl olmayup, hâh ü nâ-hâh savb-ı me‘mûriyyete ‘azîmet ile sevk-i cünd ü sipâh eyledi. Münhal olan Rikâb Defterdârlığı, Çavuş-başı olan ‘Âtıf-zâde ‘Ömer Vahîd Efendi'ye ve Çavuş-başılık vekâleti el-Hâc Mehmed Recâyî Efendi'ye tevcîh ve nigâh-ı ‘âtıfet ile termîz ve Riyâset-i Küttâb vekâleti ba‘de'l-lüteyyâ ve'lletî altı seneden berü o şugl-i hatîr ile sadâkati felek-mesîr olan Râyif İsmâ‘îl Beyefendi'ye kemâ-kân ihâle vü tefvîz olundu.
