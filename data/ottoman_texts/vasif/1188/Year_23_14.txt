Vuku„-i meşveret ve me’mûriyyet-i Ağa Paşa ve Re’îsülküttâb Efendi be-cânib-i Hırsova
A‘dây-ı dîn Tuna'nın berü taraflarında vâki‘ ekser mahalli zabt ve fursat buldukça nehb ü ızrârdan hâlî olmayup, asker-i devlet dahi fevc fevc vürûda mübâşeret eylediklerinden, ne gûne hareket lâzım geldiği, mün‘akid olan meclis-i meşveretde zebân-güzâr-ı Sadr-ı gayret-şi‘âr oldukda, meclisde bulunanların ba‘zısı düşmen berü taraflarda müs-tekarr iken fikr-i âhar ‘abes olup, hemân üzerlerine her tarafdan hücûm ile Tuna'nın berü tarafını istisfâ ve gayile-i mezkûre ber-taraf oldukdan sonra karşu tarafa geçmek elzem olduğunu inhâ eylediler. Ba‘zısı dahi berü cânibde a‘dânın temekkün etdiği Hır-sova, sâyir mahallerin akvâsı olup, mahall-i mezkûrun teshîrine bir Başbuğ nasbını tedbîr eylediler. Bu re‘y-i fâyik, mutâla‘a-i Serdâr-ı ekremî'ye muvâfık geldiyse dahi, asker-i mevcûd o tarafa ta‘yîn olunduğu hâlde Ordu-yi hümâyûn hâlî kalacağından başka, askere Başbuğ olacak kimse dahi zâhirde nâbûd olmağla, bir zemân sükûtdan sonra: “Başbuğ kim olsun! deyü Sadrıa‘zam istifsâr eyledikde, kimse cevâba tesaddî etmediğini ihsâs ile Kethudâ Bey'e ibrâm ve medd-i rişte-i kelâm eyledikde, mûmâ ileyh cihân-dîde ve ‘âkıbet-bîn ve ahvâl-i askere vâkıf bir merd-i fatîn olduğundan, cevâba ‘adem-i tesaddî ile mühür-zen-i leb-i sükût oldukda, tekrâr su’âl ve: —Mûmâ ileyhin askere i‘timâdı olmadığından beni söyletme! Otuz bin asker ile Yergöğü'de meşhûdunuz olan hâl ma‘lûmdur” deyerek, remz ile hall-i ‘ukde-i2123 [M2 295] işkâl eyledi. Her tarafdan îrâd-ı kal ü kıl ve silsile-i mübâhase tatvîl ve âhır-i kâr Ağa Paşa'nın me’mûriyyeti tasvîb ü tecmîl olundukda, Ağa Paşa cevâba âgaz ve: “Şumnu'dan a‘dânın mütemekkin oldukları mahallere varınca etrâf ‘imâr ü âbâdânîden hâlî ve ‘ale'l-husûs ilerülerde kıl-let-i mâ dahi ma‘lûm-i esâfil ü e‘âlîdir. Düşmene Hacı-oğlu-bazarı'nda iltika hâsıl olursa ne a‘lâ, cenge ifrâğ-ı cehd ü tâkat olunur, mukavemetden imtinâ sûretin irâ‘et ile askeri içerüye çekmek ve yollarda it‘âb ile bî-‘alef ü âb ıztırâb çekdirmek kasdında olursa, asker miyânına fesâd ‘ârız olup, mücerreb olan perîşanlık zuhûr edeceği mukarrerdir” dedikde, Sadrıa‘zam Defterdâr Efendi'ye hitâb ve: —Ağa Paşa ordusuna zahîre îsâlini te‘ahhüd eder misin” dedikde: —Sâye-i Pâdişâhî'de vech-i sühûleti bulunmak mümkündür, emriniz olursa Ordu-yi hümâyûn mevcûdundan Varna İskelesi'nden Kozluca ve Bazarcığ'a şimdiden mikdâr-ı vâfî zahîre tertîb ü müheyyâ kılınsun” dedikde, Ağa Paşa: —Bu kavl-i mücerred ile hareket mûcib-i vehâmet-i ‘âkıbet olup, Ordu-yi hümâyûn'dan2124 ba‘îd oldukça himmete kusûr îrâsıyla, garaz bizi bir derd-i cângâha mübtelâ etmekdir. Be-her hâl ‘azîmetim lâzım gelürse mevâcib ve sâyir levâzımın vaktiyle temşiyet ü celbine kadir nâfizü'l-kelim ve ordu halkının kalbinde mehâbeti mütekarrar bir zât terfîk olunursa, mütevekkilen ‘alellâh giderim” dedikde: —Kimi istersin?” denildikde, sükût ve izmâr-ı zamîr ile mebhût oldu. Re’îsülküttâb ‘Abdurrezzâk Efendi: “Bir cânım var ugür-i dîn ü devlete fedâ olsun, işte ben beraber giderim” dedikde, “Belî murâfakat ederseniz giderim ve inşâ‘allâh yollarda asker muzâyaka çekmeyüp, kemâl-i nüfûz u i‘tibârınız sebebi ile iktizâ eden meclûbâtda meşakkat çekilmez” dedi. Sadrıa‘zam: “Re‘îs Efen-di'nin Ordu-yi hümâyûn'da vücûdu lâzım ve âharı istishâba müsâ‘ademiz derkârdır” dedikde, Ağa Paşa mu‘âmele-i sükût izhâr ve Efendi-yi mûmâ ileyhin inhisâr-ı ma‘iyyetini zımnen iş‘âr etmekle, Efendi-yi mûmâ ileyh sözünden nükûl etmeyüp,
‘azîmetde ısrâr ve bu veçhile kavl ü karâr olunup, meclise hıtâm ve meşverete encâm verildi. Bir iki gün sonra Ağa Paşa, piyâde askerini ve Re’îs Efendi süvârî askerini i‘mâl ve her hâlde biribiriyle i‘tızâd ederek, düşmen-i dînden [M2 296] ahz-ı sâr maslahatı ikisine dahi taraf-ı Sadrıa‘zamî'den tafsîl ü icmâl olundu.
