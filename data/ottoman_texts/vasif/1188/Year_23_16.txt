Hücûm-i küffâr ber-Bazarcık
Bir müddetden berü düşmenin ahvâline ıttılâ‘ mümkün olmadığından, el-yevm ne mahallerde oldukları istihbâr olunmak siyâkında Bazarcık Ser‘askeri Dağıstânî ‘Ali Paşa'ya hükm-i şerîf ısdâr olunmuşidi. Müşârun ileyh dahi Kethudâsı'nı Karasu'ya ve Babadağı'na dek irsâl ve o taraflarda a‘dâdan bir kimse olmayup, fakat Hırsova'da bir iki yüz kadar kâfir mevcûd olduğu haberi ile Bazarcığ'a ‘avdet eyldiğini müşârun ileyh ‘arz-ı huzûr-i Sadr-ı bedî‘ul-fi‘âl etmişidi. Ancak Kethudâsı tecessüsde ‘adem-i ihtimâm ve Bazarcığ'a beş on sâ‘at mahalle dek düşmen ittihâz-ı2125 makâm eylediği Deli-orman halkından dil talebiyle gidip gelenlerden istifhâm olunmuşiken, bu hilâlde düşmenin sekiz sâ‘at mahalde karagolları nümâyân ve ba‘zan miyânelerinde i‘mâl-i tîğ ü sinân olduğunu müşârun ileyh Sadrıa‘zam'a tahrîr ü beyân eyledikde, inhâsında televvün ve mugâyeret fehm olunduğundan, maglatasına haml ile vaktinde icrây-ı lâzime-i tedbîr ve irsâl-i asker ile selb-i taksîr kılınup, cell-i himmet Hırsova istıhlâsına masrûf vürûd eden asker cânib-i mezkûr içün mevkuf olup, düşmen-i dîn bu meşgale hilâlinde Bazarcığ'a mühâcim ve berü tarafdan dahi mukâvemete ‘âzim olarak feth-i derîce-i hısâm ve iki tarafdan âteş-i harb karîn-i ıztırâb olup, asker-i İslâm'ın ekserîsi süvârî ve cem‘iyyetleri top ve piyâdeden ‘ârî olmak hasebiyle, düşmenin âteşine tâb-âver olmayup, perîşân ve hîn-i ma‘rekede ser-bâzân-ı [M2 297] muvahhidînden vâfiri ihrâz-ı rütbe-i şehâdet ve Bin-başı Battal Bey ve Kapucu-başı Turhan Ağa cerîhan esîr olup, a‘dâdan dahi vâfir kefere2126 müste‘sıl-i seyf-i celâdet ve bu hâl ile bakıyye-i asâkir-i İslâm Kozluca'ya geldiklerini Ser‘asker Paşa tahrîr ü işâret edüp, der-‘akab Hırsova üzerine tertîb olunan askerin tekmîl-i lâzimelerine ikdâm ve Bazarcık üzerine ‘azîmetleri iltizâm olundu.
