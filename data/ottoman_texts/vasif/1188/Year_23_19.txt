Vukü„-i şûriş u ihtilâl ve reften-i Re’îsülküttâb be-Âsitâne-i sa„âdet
Şumnu ehâlîsi Ordu-yi hümâyûn askeriyle bi'l-ittihâd düşmen ile ceng edüp, nakli ‘iyâl ü evlâd etmemek üzere mu‘âhede ve bu ma‘nâyı ahadühümâ âhara ‘iyânen ifâde etmişler idi. Şumnu Kasabası bir müddetden berü meştâ ittihâz olunduğundan, ordu halkının ba‘zısı ‘uzûbet ve tecerrüde gayr-i mütehammil ve şiddet-i şebek sebebiyle pâ-bend-i te‘ehhül olmuşlar idi. Sâbıka Kethudâ Kâtibi Nüzhet Efendi'nin tevâbi‘inden biri zevcesini libâs-ı merdâne ile alup firâr etmek niyyeti ile şeranpo kapusundan çıkar iken, mukaddemce iyâb ü zehâb üzere olanların ahvâli teftîş olunup, ferd-i âferîdeye ruhsat-ı hicret verilmemek husûsları dahi mü’ekked tenbîh olunduğuna binâ’en, merkumenin hareket ü reftârından tâyife-i nisâdan olduğu istidlâl ve celiyye-i hâline vukuf içün şe-ranpo kapusunun bâlâsında olan hâneye idhâl olunup, giderek şübhe mündefi‘ ve fi'l-hâl kati çok kimse müctemi‘ olup, hılâf-ı ‘ahd iddi‘âsıyla kılıç üşürüb, ikisinin dahi hiyel-i hayâtı munkatı‘ oldu. Re‘îs Efendi'nin şân ü şöhreti ber-kemâl olduğundan, belki [M2 301] nâs havf ü hirâs üzere olur zannıyla: “İşbu zen, Re‘îs Efendi'nin câriyesi ve ben dahi hidmetkârıyım” deyü feryâd ü şîven eylediğini katiller istimâ‘ ve cem‘iyyetleri binden ziyâde olarak Efendi-yi mûmâ ileyhin çadırına doğru hücûm ve ihra‘ eylediler. Bu hâdise henüz vuku‘ bulmuşiken Muhzır Ağa yazıcısı gelüp, mâddeyi Re‘îs Efendi'ye sırran ihbâr ve gaybetini ihtâr eyledikde, fi'l-hâl çadırından nehzat ve Livâ-i şerîf hay-mesine duhûl ile mütemessik-i vikayet-i cenâb-ı ahadiyyet olduğu ângürûh-i mezbûr Efendi-yi mûmâ ileyhin çadırlarına girüp, bir fetîlden tüfenglerine âteş vererek ahvâl-i halkı müşevviş edüp, çadırlarda kimseyi bulmadıklarından, yağma ve târâca mübâderet ve habîsin biri Efendi'nin, Livây-ı şerîf çadırında olduğunu işâret ile o tarafa hücûm gösterdiklerinde, Sadrıa‘zam'ın bin kadar Arnabud tüfengçileri otâk pîşgâhında hâzır ve yedlerine tüfenglerini alup, vürûdlarına nâzır olduklarını rü‘yetle takaddüme ‘adem-i cesâret ve geldikleri semte ‘avdet eylediler. Re’îs Efendi dahi süvârî ocağlarının i‘âneti ile mütenekkiru'l-hey’e Âsitâne-i sa‘âdet tarafına ‘azîmet ve zikr olunan ihtilâl fazl-ı Zü'l-celâl ile karîn-i zevâl oldu. Re‘îs Efendi'nin gaybûbeti ile münhal olan hidmet-i Riyâset, İbrâhîm Münîb Efendi'ye tevcîh ü ihsân ve üzerinde2130 olan Büyük Rûznâme mansıbı ile sâbıkâ Sadrıa‘zam Kethudâsı es-Seyyid İbrâhîm Efendi'nin necm-i tîre-i bahtı fürûzân kılındı. Re’îs-i sâbıkın dahi Şarköyü'nde eğerçi ikâmeti bâbında fermân-ı ‘âlî ısdâr olundu. Ancak emr-i ‘âlî yerine vusûl bulmadan Âsitâne‘ye varup, Burusa'ya iclâ ve andan Kütahya'da kal‘a-bend olmak irâdesiyle tahkir u izrâ kılındı.
