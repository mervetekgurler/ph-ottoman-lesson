Hareket-i Serdâr-ı ekrem
Düşmen-i dîn dört sâ‘at ilerüde mekîn ve Ordu-yi hümâyûn üzerine geleceği vâsıl-ı derece-i ‘ilme'l-yakın olmuşiken, mezhebde müttehid oldukları kimseleri âguşte-i hûn ve münkir-i vahdet-i zât-ı Hâlık-i bîçûn olan küffâr-ı dalâlet-makrûn muhârebesin-de tecânüf ü firârı ‘âdet ü kânûn eden za‘îfü'l-edyân kimseler, mâdde-i cüz‘iyye sebebi ile meterislerde olan tavâyif-i askerîyi iz‘âc ve ordu halkını çadırlarından ihrâc eyleyüp, sâlt ve sebük-bâr herkes esbine süvâr ve Livây-ı şerîf sâyesine varup, iki düşmenden rest-gâr olmak ümniyyesiyle, dest-güşfây-ı ‘avn-i Perverdigâr [M2 302] oldular. Binâ‘en ‘alâ zâlik, hâzır atlanmış iken, Serdâr-ı ekrem'i yerinden tahrîk ile köprü başına îsâl ve: “Müslimân olan zîr-i Livây-ı şerîfe gelsün!” deyü dellâllar2131 nidâ ve hademe-i bâb ve ricâl-i devletin ba‘zısından gayrîleri icâbet etmeyüp, orduyu yağma ve bir tarafa firâr hülyâsıyla sâyirleri müheyyâ olduğunu hayır-hâhân-ı devlet mutâla‘a ve tercîh-i mu‘âvede vü mürâca‘a eylediler.
