Hâtime-i ceng ve in„ikad-ı sulh
Rebî‘ulâhırın yirminci günü2132 düşmen yerinden hareket eylediği, bi'l-mu‘âyene meşhûd-i erkân-ı devlet olup, bir iki gün zarfında etrâfdan gelenler ile süvârî askeri on iki bine bâliğ ve meterisler dahi piyâde ile mâl-â-mâl ve gayr-i fâriğ olmağla, Dağıstânî ‘Ali Paşa ve Çerkes Hasan Paşa ve İlbasanlı Süleyman Paşa zikr olunan süvârîler ile bir sâ‘at mahalden düşmeni karşılamak üzere şedd-i zeber-teng-i ‘azîmet eylediler.
Sadrıa‘zam vukü‘ bulan hâdiselerden mükedder ü derhem ve mübtelây-ı ‘illet-i samem olduğundan başka, at üzerinde durmayacak derecelerde vücûduna za‘f târî ve ser-nihâde-i bâliş-i bîmârî olmuşiken, etrâfdan gayret verilerek hezâr mihnetle ata süvâr ve köprü-başına gelüp, askere gayret ü şevk vermeğe ibtidâr eyledi. Şumnu'ya yarım sâ‘at mahalde süvâriyân-ı İslâm düşmen atlusuna mukâbil ve beş yüz kadar mübârizîn-i dîn gürûh-i müşrikîn ile mukâbil olduğu hâlde, sâyir atlular uzakdan merhabâ ve terk-i gavgâ ile makâmlarında cengi seyr ü temâşâ eylediler. Bu hâli ba‘zı ru‘esâ müşâhede ile ilerü varup, tahrîz u iğrâda ifrâğ-ı cehd ü tâkat etmişler iken, nush u pendleri sûd-mend ve sühûlet-i semt-i firâr zımnında rasad-bend olduklarını, muhârebeye meşgul olan guzât-ı İslâm rü’yet ile bâzûy-i iktidârlarına fütûr ‘ârız olup, imdâd ü i‘ânetden nevmîd ve anlar dahi ma‘reke-gâhdan dûr u ba‘îd oldular. Düşmen-i mekkâr dahi iki tarafa top ve humbara ve sâyir âlât-ı nâriyesini i‘mâl ile şerâre-bâr ve birkaç gülle temâşâciyân mecma‘ına atdıkda, fi'l-hâl cümlesi perîşân ve çadırlara gelüp, suht [ü] buht kabîlinden olan emvâl-i nâsı tâlân ve balkan tarafına ‘atf-ı ‘inân2133 eylediler. Bundan sonra ‘illet-i vücûd sebebi ile Serdâr-ı ekrem kıyâma muktedir olmayup, çend nefer ricâl-i devlet ile köprüyü berü tarafa mürûr ve Sadrıa‘zam bî-şu‘ûr olduğundan: —Ne tedbîr edelim?” dendikçe: —Siz bilürsüz” [M2 303] dimekden gayri cevâba kadir olmayup, ancak piyâdegân meterislerde sâbit-kadem olduğundan, düşmen-i dîn berüye tecâvüz etmeyüp, yarım sâ‘at mahalde vâki‘ bir karyede mekîn oldular. Bu aralıkda ketebe-i aklâm ve hulefânın ekserîsi ve Beylikçi ve Kethudâ Kâtibi ve Âmedci, Sadrıa‘zam ilerü ‘azîmet eyledi zannıyla balkanı aşup, kimi Karinâbâd'a ve kimi Edirne'ye üftâde oldu.
Rusya Feldmareşali'nin sulha dâyir bir kıt‘a mektûbunu Rusyalu bir-takrîb askerî tâyifesinden birinin yedine teslîm ve ol dahi mektub-i mezbûru getürüp, Sadrıa‘zam'a takdîm eyledi. Livây-ı şerîf pîrâmeninde ‘asra dek pesmândegân-ı İslâm mütevakkıf ve herkesin re‘yi bir semte munsarif olup, kimi balkanın öte cânibini tercîh ve kimi Edirne'ye ‘azîmeti tasrîh eyledikleri hâlde, nâgâh şiddet-i emtâr deşt ü sahrâyı nümûne-nümâ-yı bahr-i zahhâr edüp, bu sebeble ‘azîmet bi't-tab‘ mülga ve şeranpolar kapusun-dan içerüye duhûl ve herkes bir hâne tedârüküyle mutarassıd-ı emr-i müntehâ oldular. Meterislerde olan piyâdegân dahi leylen meterisleri ifrâğ ile Şumnu'ya girmek takribi ile ricâl-i devlet bir yere gelüp, düşmen etrâfımızı muhâsara ile bir mahalle ‘azimet mümkün olmadığından gayri, piyâdeler dâmen-gîr ve Şumnu'da olan evlâd ü ‘ıyâl fikri ise, mûcib-i keder-i vefîr olup, hemân izhâr-ı metânet ve hazret-i Hakk'a tevekkül ile ibrâz-ı merdânegî ve celâdet etmek husûslarını ez-dil ü cân tasmîm ve piyâde gürûhunu şeran-polara taksîm eylediler.
Süvârînin bir sınıfı Çerkes Paşa'ya ve bir sınıfı Dağıstânî ‘Ali Paşa ma‘iyyetine verilüp, ba‘zan şeranpolardan hurûc ile muhârebeye mübâderet ve düşmen muzâyaka verdikçe gerüye ‘avdet eyleyüp, ehâlî-yi Şumnu dahi, leyl ü nehâr turuk-i cebeli muhâfazaya ihtimâm ve mu‘âvenet ü muzâharetde sa‘y ü ikdâm-ı tâm eylerleridi. Bu aralıkda Çerkes Hasan Paşa izhâr-ı sûz u güdâz ve altı sene zarfında vâki‘ olan me‘ârikde kudreti yetişdiği kadar mâye-i2134 celâdet ibrâz etmişiken, emsâli gibi nâyil-i Vezâret olmadığını hikâyet ve erkân-ı devlete bess ü şikâyet edüp, Serdâr-ı ekrem'e ka-zıyye ifhâm ve rütbe-i Vezâret'le Paşa-yı mûmâ ileyh nişvân-ı rahîk-ı merâm kılındı.
Bundan sonra Serdâr-ı ekrem'in Livây-ı şerîf ile hayme-nişîn olması, karar-gîr-i kâr-fermâyân-ı Devlet-i ebed-bünyân ve koşu meydânında [M2 304] nasb olunan sâyebâna müşârun ileyh esb-rân-ı ‘izz ü şân oldu. Rebî‘ulâhırın yirmi üçüncü günü2135 düşmen taburlarını tertîb ve birkaç koldan şeranpolar üzerine tesrîb etmek üzere olduğu ma‘lûm-i ba‘îd ü karîb olup, her tarafa2136 dellallar2137 nidâ ve zevâyâda kesb-i râhat eden erbâb-ı ceng ü vega cem‘ ü izcâ ve şeranpolar verâsına ta‘biye vü imlâ olunup, o makûle ser-bâzân-ı İslâm'a müheyyic-i dâ‘iye-i şevk2138 olacak iltifât ve herkes gürûhuna bezl-i ‘atıyyât takrîbi ile gayr-i askerî olanlardan oldukça def‘-i inkılâbât ve mehâfât kılındı. Düşmen dahi top menziline gelüp, mukabilinde olan toplara berü tarafdan âteş verildikde, taraf-ı âhara munsarıf ve yürüyüş tarîklarını te‘emmül ile mütevakkıf oldu. Şeranpoları ihâta edecek piyâde mevcûd olmadığı muhakkak iken, cenâb-ı Hak tâyife-i askerînin kulûbundan izâle-i ru‘b u hirâs ve her taraf memlû sûretinde izhâr-ı sebât eylemeleri, düşmen-i dîni ıktihâmdan ihtibâs ile sebeb-i nefy-i bî-kıyâs oldular.
Düşmen-i dînin Şumnu üzerine gelmemek ve tazyîk u hasr ile sulha ilcâ etmek, yedinde olan ta‘lim-nâmenin hulâsası olduğundan başka, Silistire kıyâsıyla askerlerine rûy-i şikestegi be-dîdâr olmak dahi cümle-i mahsûsâtlarından olmağla, sûret-i kerr ü ferri ihtiyâr ile ‘âkıbet-i kâra intızâr üzere oldular.
—Rusya Mareşali'nin mukaddemâ tevârüd eden mektûbu ba‘zı hezeyân ü türrehât-dan ‘ibârettir” deyü, nazar ve tercümesine i‘tibâr olunmadığından gayri, tercüme irâde olunsa bile tercemânlar nâbûd ve her birisi cây-ı selâmeti tahsîl içün ordudan mefkûd olup, Süvârî Mukabelecisi'nde müsâfereten mukîm olan Mareşal'ın âdemîsine mektub-i mezbûr tercüme etdirilüp, taleb-i sulhu muhbir ve mükâleme-i sulh içün âdem irsâlini müş‘ir olmağla, şehr-i mezkûrun yirmi üçüncü günü2139 Serdâr-ı ekrem tarafından dahi âdem irsâl ve mukabelede bulunan düşmen bu keyfiyyetden in‘ikad-ı sulhu istidlâl ile taburlarını çeküp, terk-i ceng ü kıtâl eylediler.
Edirne ve sâyir taraflara perâkende olan hademenin mansıbları âharlara tevcîh olunmak münâsib görülüp, Beylikçilik, Mektûbî Baş-halîfesi Nahîfî Efendi'ye ve Baş-halîfelik, ‘Abdullah Birrî Efendi'ye ve Kethudâ Kitâbeti, Halîmî dâmâdı Şehrî Efendi‘ye tevcîh olundu.
Mareşal tarafına irsâl olunan mektûbun cevâbı vürûd [M2 305] edüp, ‘akd-i sulh etmeye müsta‘id âdemi olmayup, o tarafdan âdem irsâlini beyân eylediğinden, mevcûd olan vüzerây-ı ‘izâm ve sâyir erkân-ı devlet meşveret edüp, ta‘yîn-i Murahhas mâddesi dermeyân olundukda, vakt ü hâle nazaran maslahat-ı sulhu herkes istihsân ve ferâğ-ı bâl ile mükâleme olunmak içün elli altmış gün mütâreke rabtı Mareşal'e zikr ü beyân olun-dukdan sonra, Re‘îs Efendi'yi Serdâr-ı ekrem hazretleri ihzâr ve Murahhaslık ile irsâl olunacağını ihbâr eyledikde, münferiden ‘azîmetden ibâ ve Kethudâ Bey'e Nişancılık Pâyesi verilüp, Murahhas-ı Evvel nasb ve kendüsü Murahhas-ı Sânî ‘unvânıyla ‘azîmet eyleyeceğini inbâ edüp, ikisinde ilbâs-ı hil‘at ve levâzım ü havâyicleri mehmâ-emken rü’yet ve bir iki gün zarfında âmâde-i ‘azîmet olmuşlar iken, iki askerin mukabele ve muhârebesi hengâmında mütârekenin imkânı olmadığını îmâ ve tekrâr cümleye bu key-fiyyet inhâ olundukda, şiddet-i muhâsara ve inkıtâ‘-ı imdâd ve askerde olan fütûr mehâzîri bast u beyân ve ‘aks-i mâddeden terettüb eden zarar ü hüsrân mülâhazâtıyla murahhasların bilâ-mütâreke ‘azîmetlerini istisvâb ve: —Sulh her ne vechile mün‘akid olursa mahz-ı hayırdır” deyü her tarafdan tekrîr-i cevâb eylediler. Ordu Kadısı Müftî-zâde Ahmed Efendi'den vech-i şer‘î istıksâ olundukda, mukaddemâ ‘Abdurrezzâk Efendi vaktinde karar bulan musâlaha mümkün olduğu hâlde: —Cevâz böyle dursun ‘akdi vâcibdir” deyü kat‘-ı kelâm ve ocağlu ve sâyirleri dahi ol vechile murahhasların ‘azîme-ti husûsunu iltizâm eyleyüp, cumâdelûlânın üçüncü salı günü2140 zikr olunan murahhaslar Rusya Feldmareşal'i tarafına ‘atf-i zimâm eylediler.
Keyfiyyât-ı mezkûre bi-külliyyâtihâ ve cüz‘iyyâtihâ Rikâb-ı hümâyûna ‘arz u mahzar olunup, Yeniçeri Kâtibi Lâleli Mustaf Efendi ile irsâl olundu. Mukabelede olan a‘dâ musâlaha müzâkere olunur iken cengden hâlî olmayup, etrâfa katana ve kazak tâyi-felerini taslît edüp, şeranpodan âdem ihrâc etmemek sûretinde asâkir-i İslâm'ı iz‘âc ve Çalık-kavak derbendinde emr-i muhâfazaya kıyâm eden sâbıka Segbân-başı Vezîr Yûsuf Paşa'yı ‘ale'l-gafle basup, mecrûh eyledikleri şuyû‘uyla, mukabeleye mess-i ih-tiyâc edüp, Dağıstânî ‘Ali Paşa ma‘iyyetinde üç yüz kadar etbâ‘ makülesi ihtişâd [M2 306] edüp, şeranpolar kenârında olan bin beş yüz kadar kâfir süvârîsiyle muhârebeye ibtidâr etmeleriyle, iki üç sâ‘at kadar ceng mütemâdî ve şeranpolardan kat‘-ı eyâdî-yi a‘dâ kılındığından başka, iki yüz kadar küffâr, dûzahîlere kafâdâr oldu. Ferdâsı Şum-nu'da olan sâyir süvârîlere şevk u hâhiş târî ve tahmînen iki bin süvârî sell-i şemşîr-i tîzkârî edüp, düşmenin karagol-hânelerin tahrîb ve süvârîlerini nûk-i sinân ve seyf-i cân-sitân ile meydân-ı ma‘rekeden tecnîb ve piyâdegân-ı İslâm'a dahi gayret gelüp, şe-ranpolardan hurûc ve mukaddemâ hafr etdikleri meterislere vülûc eyledikleri küffâra bi'l-mu‘âyene be-dîdâr oldukda, hemân taburlarını tanzîm ile ordusu hâricinde mukîm oldu. Hizberân-ı İslâm galib ve meydanda olan düşmen, cem‘iyyetgâhlarına hârib olup, katî çok kâfir müste‘sıl-i seyf-i bâtir ve cünûd-i Müslimîn mansûr u zâfir şeranpolar verâsına gelüp, ‘atıyye-i hazret-i Kadir'e şâkir oldular.
