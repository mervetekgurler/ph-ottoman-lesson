Lâhika
Bükreş mükâlemesinde Kılburun'un hedmiyle iktifâ ve iddi‘ây-ı tazmîn ilgâ olunup, mâdde-yi ticâret dahi cerh u ta‘dîl olunmak ve Kırım'dan Devlet-i ‘aliyye kat‘-ı ‘alâka etmemek2143 zımnında kal‘a binâsı gibi sühûlet-i maslahat muhakkak iken, bir sene sonra [M2 307] mün‘akid olan sulhda ne derece tefâvüt olup, düşmen ne mertebelerde fâyide-mend olduğu ednâ mülâhaza ile ma‘lûm olur. Cengde iksâr-ı vezâyif-i cünûd ile itlâf-ı emvâl ve tekâlîf-i şâkka-i zarûriyye ile memâlikde tevellüd-i ihtilâl, vâreste-i kayd-ı istidlâl olup, bâ-husûs cengde zafer ü nusrat mevhûm2144 ve sulhda râhat ü âsâyiş meczûm olup, meczûmu mevhûme ve ma‘lûmu mechûle tercîh, nakşbendân-ı kâr-hâne-i umûr olan hükemây-ı eslâfın şiyem ü ‘âdetlerinden olduğu kitâplarında tasrîh olunmuş-dur. — Reca‘nâ ilâ mâ künnâfîhi”5.
Mün‘akid olan musâlaha senedlerinin birer sûreti murahhaslar tarafından Ordu-yi hümâyûn'a vâsıl ve bu keyfiyyetden cümleye inbısât-ı tâm hâsıl olup, Serdâr-ı ekrem tarafından tasdîknâme tahrîr ve murahhaslar tarafına tesyir olunup, ba‘de'l-mübâdele murahhaslar ‘avdet ve ahbâr-ı sulh etrafda olan askere tahrîr ü işâret olundu. Yeniçeri Kâtibi Efendi ‘arz u mahzarı südde-i a‘lâya takdîm ve bu sûretle sulhun cevâzını ‘ulemây-ı a‘lâm teslîm eylediklerine binâ‘en, ruhsatı mutazammın bir kıt‘a hatt-ı hümâyûn şeref-rîz-i vürûd olup, kulûbda olan hafakân zâyil ü mürtefi‘ ve maslahatda mevhûm olan tereddüd müntefî vü mündefi‘ olup, herkes şâd ü hurrem ve re‘âyâ vü berâyâ vatanlarına ‘avdet ile âzâde-i derd ü gam oldular.

1
2
3
4
5

