Gadr-i Nemçe
Tasarrufât-ı mülkiyyede beyne'd-düvel muvâzene bir emr-i mu‘teber ve mülk-i âhara bir devletin hırs u te‘addîsi cemî‘-i devletlerin ittifâk ve kahr-ı müte‘addîye hücûmlarını istilzâm etmek resm-i mukarrer iken, nev-hudûs olan devletlerde el-hâletü hâzihi bu tavr-ı mergub metrûk ü mühmel ve ahadühümâ âhardan intizâ‘-ı emâkin ü arâzî kasdıyla rasad-bîn-i mekr ü hiyel olup, nazm:
Ez-zulmü min şiyemi'n-nüfûs
Fe-in tecid zâ‘ifetün fe-le‘allehü lâ-yezlüm1
mefhûmunca tabâyi‘-i nâs ki, şerr u fesâda mecbûl ve ‘ale'd-devâm celb-i zevâyid ve taleb-i fevâyide meşgüliyyet ile izhâr-ı temelluk etmesi bir ‘illet ile ma‘lûldür. Kahr-ı za‘îf ve istidlâl-i mehzûl ve nahîfe bi't-tab‘ mâyil olmaları haysiyyeti ile devletlerden biri takdîr-i Mâlikü'l-mülk ile hasmına mağlûb ve mülâhaza-i mazarrat-ı müfrita ile râhatı meslûb olduğu hâlde, sulha râgıb olduğunu mücâviri olan devletler ihsâs ile hem-hudûd oldukları emâkinden bir kıt‘a arâziye medd-i yed ve yâhûd [M2 308] semm-i muvakkat nev‘inden olan ba‘zı şurût-i fâside in‘ikadı zımnında tas‘îr-i had etmek tabî‘at-i maslahatlarından olduğu, mücerreb-i erbâb-ı kabûl ü red olup, binâ‘en ‘alâ zâlik Nemçelü bu seferde Devlet-i ‘aliyye'ye i‘ânet ve hasmı olan Rusyalu'ya izhâr-ı ‘adâvet ile lede'l-iktizâ cenge mübâşeret mukavelesini hafî olarak temhîd ve bu şartı hudûda ba‘zı asker sevkıyle gûyâ te’kîd etmişidi. Da‘vâ etdikleri muzâharet ve i‘lân-ı cenge müte‘allık taraflarından bir eser ü ‘alâmet zuhûr etmeyüp, mesârıf nâmıyla-Dev-let-i ‘aliyye'yi min ciheti'n-nakd ızrâr ve Boğdan memleketinden dokuz kazâlık-arâzîyi hâh ü nâ-hâh kabza-i tasarrufa alup, Devlet-i ‘aliyye altı sene zarfında hasmıyla vâki‘ olan muhârebede yorgun olup bu zararı zarûrî hazm etdiği ma‘lûm-i serîre-şinâsân-ı rûzgârdır. Nemçelü karîbü'l-‘ahdde Moskov ve Prusya cenglerinde za‘îf ve nâ-tüvân ve memleketi elden gitmek derecelerinde tezelzülü nümâyân olup, her taraftan Devlet-i ‘aliyye'yi düvel-i sâyire tahrîk ü teşvîk ve mukaddemâ terk olunan kılâ‘ u buka‘ın is-tirdâdına zâmin olarak irâ‘e-i tarîk etmişler iken, bilâ-sebeb nakz-ı ‘ahd şe‘âmetini te-hayyül ve zebûn-küşlük ma‘arratından istiğnâ ile izhâr-ı sûret-i tegafül eylediği Nem-çelü'nün dahi ma‘lûmu iken, bâlâda beyân olunan agrâz-ı düvel iktizâsıyla maslahatını itmâm ve intihâz-ı fursat ile tahsil-i merâm eyledi.
