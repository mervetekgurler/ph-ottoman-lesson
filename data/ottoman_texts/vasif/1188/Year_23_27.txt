Hareket-i Ordu-yi hümâyûn
Birkaç seneden berü metâ‘ib-i seferiyye ile mübtelây-ı envâ‘-ı mesâyib olan sunûf-i askerî ve küttâb-ı aklâm ve sâyir ru‘esâ ve ricâl-i devleti fî-mâ-ba‘d sahrâlarda bilâ-sebeb meks ü tevkif revâ-dâşte-i tab‘-ı Âsafî olmadığından gayri, Şumnu'da müd-dehar olan zehâyir on gün kadar askere vefâ etmeyeceği zâhir olmağla, işâ‘at-ı hareket ile cümleyi ser-germ-i neş‘e-i ferhat edüp, cumâdelûlânın yirminci günü2146 Şumnu'dan hizâm-bend-i nehzat ve hâric-i şehirde mansûb haymede vakfe-gîr-i istirâhat oldu. Livây-ı sa‘âdet-iltivâ ‘alâ sâhibihâ efzalü't-tehâyâyı kanûn üzere sandukasına tevdî‘ ve ‘arabasına tahmîl etdikden sonra Sadrıa‘zam Edirne cânibine sevk-i ‘Alem ve bir gün sonra ocağlu dahi tertîb-i kadîmleri üzere tahrîk-i kadem eylediler.
