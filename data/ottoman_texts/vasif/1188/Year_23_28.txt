Vefât-ı Serdâr-ı ekrem Muhsin-zâde Mehmed Paşa
Müşârun ileyh üç seneye karîb Serdâr-ı ekrem ve mâlik-i zimâm-ı tasarruf-i ümem olup, zemânında ba‘zan nusrat ve ba‘zan hezîmet vukü‘uyla, fart-ı gayretinden mehmûm ve giderek ‘illet-i samem ve sâyir emrâz ile resîde-i ma‘raz-ı ecel-i mahtûm olup, şöyle ki Şumnu'dan altı sâ‘at müfârakatında bi'l-külliyye ekl ü şurbdan munkatı‘ ve kuvâ ve cevârihinden tâb ü tüvân müntezi‘ olup, ne hâl ise Karinâbâd'a iki sâ‘at kalarak, bir karyeye vusûl ile ordunun ilerüye geçmesini fermân ve ferdâsı orduya hezâr mihnetle revân olarak, bir gün oturak olunmasını beyân etmişidi.
Cumâdelûlânın yirmi altıncı hamîs günü2147 taht-ı revân ile Karinâbâd'a gelür iken muntasıf-ı râhda mürg-i rûhu kafes-i tenden cüdâ ve me‘vây-ı kadîmine bâl-güşâ oldu. Nâ‘şı dört çift bârgîrli ‘arabaya tahmîl ve otuz altı sâ‘atde Edirne'ye tavsîl olunup, Eski Câmi‘ sâhasında vâlidesi cenbinde medfûn ve hakkında sû-be-sû istirhâm-ı ‘afv-ı Hâlik-ı Bîçûn kılındı.
Müteneffisân-ı Ordu-yi hümâyûn ma‘rifetleriyle mühr-i hümâyûn Livây-ı şerîf sandukasına vaz‘- u temhîr ve keyfiyyet Rikâb-ı hümâyûn tarafına ‘arz u tahrîr olundu. Müşârun ileyh vüzerây-ı ‘izâm hazerâtının mâldâr [M2 310] ve sâhib-i iktidârlarından olmağla, Karinâbâd’da mevcûd olan eşyây-ı firâvânı cümle ma‘rifetiyle hatem ve Edirne’ye îsâl ve Âsitâne-i sa‘âdet tarafından vürûd eden Mirâhur-i Evvel Ağa’ya teslîm ve Hazîne-i hümâyûn’a idhâl olundu. Mütevaffây-ı müşârun ileyhin nâ‘şı on gün kadar Edirne’de mütevârîy-i hâk olmuşiken, İstanbul'a nakli fermân olunup, a‘zây-ı fersûdesi hezâr külfetle ihrâc ve hazret-i Hâlid civârında i‘dâd olunan mezâra idrâc olundu.
