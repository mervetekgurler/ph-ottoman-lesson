Terceme
Müteveffây-ı müşârun ileyh Sadr-ı esbak Musûlî Muhsin-zâde ‘Abdullah Paşa'nın ferzend-i dil-bend ve necl-i erîb ü ercümendi olup, matla‘-ı büdûr-i erbâb-ı tasavvur u şu‘ûr olan Âsitâne-i sa‘âdet'de pertev-paş-i encümen-i zuhûr olup, fark-ı sûd ü ziyân ve temyîz-i zemîn ü âsumân melekesine mâlik oldukda, silahşorân-ı hâssaya ilhâk ve Ka-pucu-başılık ile mihr-i tâbdâr-ı ikbâli bâhiru'l-işrâk kılınup, pederi Sadâret'le mükerrem oldukda, Kapucular Kethudâlığı'yla câme-i rez târ-ı liyâkati mu‘allem ve elli dokuz târîhinde rütbe-i Vezâret'le sâhib-i tabl ü ‘alem ve Mar‘aş Eyâleti ile muhteşem olmuşi-di. Ba‘de zâlik Bender muhâfazasına ‘inân-ı ‘azîmeti müteharrik ve sâniyen Mar‘aş Eyâleti ve Adana nizâmıyla, Anadolu teftişine nâmzed ve izhâr-ı hüsn-i tedbîr ile makbûl-i ashâb-ı kabûl ü red olmuşidi. Bundan sonra vâfir zemân kıla‘-ı Hâkanî muhâfazasında kıyâm ve üsve-i hâl ile imrâr-ı eyyâm edüp, nazm:
‘Asâ ferecün ye‘tî bihillâh innehü lehü külle yevmin fî-halîkatihi emrün2148
mefhûmu üzere giderek tâli‘inde nümâyân olan nühûset, sa‘âdete münkalib ve dâyiresi-ne isâbet eden idbâr bi’l-külliyye münselib olup, Rumeli Eyâleti'yle kâm-rân ve Esmâ Sultân-ı ‘aliyyetü’ş-şân şevherligiyle hilâl-i ikbâli bedr-i tâbân oldu. Bundan sonra menâsıb-ı kesîrü’l-cedvâdan Anadolu ve Bosna ve Haleb ve Diyarbekir [M2 311] eyâletleriyle mübâhî ve yetmiş sekiz târîhinde hâmil-i mühr-i Pâdişâhî olup, seksen târîhinde Gürcistân ve ‘usât-ı Mısır gavâyili ve bâ-husûs Moskov seferi mukaddimâtı zuhûr ve birbirini te‘âkub eden işbu hutûb-i ‘azîme müşârun ileyhi güm-kerde-i ‘akl ü şu‘ûr edüp, umûr-i Sadâret'de pâ-beste-i terâhî vü fütûr ve seksen ikide2 ‘azl ve mâlı ihsân olunarak, Bozca-ada ve müte‘âkıben Rodos'da ikamete me‘mûr olmuşidi. Seksen üçde3 Mora ehâlîsini keyd-i düşmen-i dînden te‘mîn mekasıdı ile Anabolu muhâfazası-na ta‘yîn ve o hılâlde Rusyalu, Mora re‘âyâsıyla ber muktezây-ı cinsiyyet rabt-ı pey-vend-i ittihâd ü muvâfakat edüp, hüsn-i tedbîr ile memleketi tathîr ve kati çok serkeşleri kahr u tedmîr ile şân ü şöhreti felek-mesîr olup, seksen yedi zilka‘desinde4 sâniyen mühr-i hümâyûn ile mükerrem ve Serdâr-ı ekrem olup, ba‘zı mahallerde fevz ü zaferi igtinâm etmişiken, bâlâda bast olunan esbâb ile ‘âkıbet düşmen galib ve başında olan asker bilâ-zarûra sârib olup, Şumnu muhâsarası gibi vaktinde misli gayr-i mesmû‘ bir keyfiyyet vukû‘ bulup, nâçâr sulha meyl ve birkaç günden sonra keşmekeş-i dünyâdan cerr-i zeyl eyledi.
Müşârun ileyh kasîru'l-kame kebîru's-sibâl, cehveriyyü's-savt ve kaviyyü'l-bâl, dânâ-yı ahvâl-i ahyâr ü eşrâr ve mümtehin-i surûf u nevâyib-i rûzgâr, sadâkat ü istikameti ke'ş-şemsi fî-râbi‘ati'n-nehâr âşikâr olduğundan başka, dâyimâ fikr ü zikri tekmîl-i şân-ı saltanat ve takvîm-i eved-i nâmûs-i devlet olup, şu‘ûru tâm ve mütâla‘ası dürüst bir Vezîr-i benâm idi. Evâyil-i hâlinde haylî felâket ve ‘adem-i müsâ‘ade-i rûzgâr ile envâ‘-ı muzâyaka vü meşakkat çeküp, hattâ Özi Muhâfızı iken ibka emrini kimse kabûl etmeyüp, sâ‘î-yi yediyle tarafına vusûl bulduğu lisânından istimâ‘ olunmuşdur. Hoca-paşa'da Muhsin-oğlu Hânı zâtına mensûb ve âsâr-ı hayriyyeden bir gayri ‘amele muvaffak olmadığı, tahkik kerde-i erbâb-ı kulûbdür. Sadâret-i ûlâsı üç buçuk sene ve sâniyesi iki sene dokuz mâh olup, sinîn-i ‘ömrü yetmişe yetmişidi. Beyne'n-nâs fart-ı buhl ü imsâk ile me’lûf, me‘âkil ü melâbisinde iktisâr ile ma‘rûf idi.
