Hâtime
Fazl ü şeref ile beyne'l-mülûk şöhret-nümâ olan Hüseyin Baykara'ya ba‘zı nü-demâsı: “Niçün mülûk-i sâlife gibi hayr ile yâd olmağa vesîle olan ebniye-i ‘âliye ve hânkâh ve cevâmi‘ ve ‘ibâdet-gâh ihdâsına meyl etmezsiz” demişler ‘İmâret ü binâ lâ-mehâle seng ü türâbdan müretteb ve hişt ü lebineden mürekkeb olup, mürûr-i zemân ile müşrif-i harâb ve eczâ ve esâsı hem-seng-i türâb olacağı zâhirdir. Şöyle ki, kurâ ve mu-sakkafât rabtıyla, ru‘yet-i umûruna mütevellî ve nâzır nasb olunsa dahi o makuleler vakfı me‘kel ittıhâz edüp, zemân-ı yesîrde merbûtât-ı vakf, mütevellîye hâs ve nâzıra ‘illet-i ihtisâs olup, fikdân-ı mâl ile ebniye-i münderisenin binâ ve ta‘mîri müstahîl ve çok geçmeden ıtlâl ve âsârı bile mütegayyer ve tebdîl olacağı hayrât-ı eslâf ve ‘imârât-ı eşrâfdan nümâyândır. Binâ‘en ‘alâ zâlik, bir nüsha-i kübrâdan ‘ibâret olan vücûd-i erbâb-ı fazl ü ‘irfânı terbiye ve mutarrah-ı eşi‘‘a-i tecelliyât-ı İlâhî olan şecere-i pür-semere-i isti‘dâdlarını âb-yârı cûd ü ihsân ile her bâr tenmiye ile ta‘mîr-i kulûblarını iltizâm etdiğimizden, ‘unvân-ı te‘lîf ve dîbâce-i tasnîflerin ismimiz ile tezyîn ü tevşîh edüp, bekây-ı edvâr ile bu âsâr pâyidâr ve dâmen-i kıyâmete dek nâmımız zebân-zed-i sıgâr ü kibâr olduğu âşikârdır. Nazm:
Hünere terbiyyet gerek hünerin
Terbiyyet fi'l-hakıka ‘illetidir
Her hüner kim cihânda buldu vücûd
Padişâh-ı zemâne himmetidir, mefhûmuna2155 mülâyim serd-i delîl ü ‘illet ve ikâme-i bürhân ü hüccet eylediğinden gayri, zikr olunan hayrât-ı celîle mütevellî ve nâzır tekellüfünden ‘ârî ve ebniye-i ‘âliyeye târî olan tezelzül ve indirâsdan sâlim ve mütevârî olduğunu beyân ile redd-i cevâb eylediği mu‘teberât-ı tevârîhde mestûrdur.
Şehriyâr-ı cemîlü'l-âsâr dâme-mâ-dâme'l-felekü'd-devvâr hazretlerinin himmet-kûh-endâz-ı mülûkâneleri bu iki haslet-i haseneyi kâfil olup, şöyle ki, i‘lâ-i kelimetullâh niyyet-i hâlisasıyla [M2 314] tertîb buyurdukları cünûd-i muvahhidîne mahsûs birkaç mahalde refî‘u'l-bünyân ve rasînu'l-erkân ebniyye ihdâs ve levâzım u havâyiclerin bâli-ğan mâ-belağ tanzîm ile gazâ vü cihâda igrâ vü ihsâs buyurduklarından fazla, fünûn-i riyâzıyyeyi te‘allüm ve birkaç seneden berü gayet-i sınâ‘iyyesi hârice çıkan fenn-i cedîd-i muhârebeyi kavlen ve fi‘len tefehhüm içün müte‘addid devâyir-i ‘âliye bünyâd ve tevârîh ve sâyir tab‘ ve temsîle münâsib kütüb-i âliye içün Üsküdar'da mükellef Dârü't-tıbâ‘-ı ‘âmire îcâd buyurup, Hüseyin Baykara'nın mâ-bihi'l-iftihârı olan keyfiyyet ki, terbiye-i erbâb-ı me‘ârifden ‘ibâret idi. Ol dahi zemân-ı mülûkânelerinde bi-kemâlihâ vücûda gelüp, erbâb-ı tesânîf ü hüner-verân haklarında cilveger-i meclây-ı bürûz olan i‘tibârât-ı mülûkâne ve menâyih-i Şâhâneleri cihândârân-ı eslâfın birinden mesbûk olmadığı mütetebbi‘ân-ı safahât-ı ahvâl-i mülûke müstebândır. ‘Ale'l-husûs bu ‘abd-i nâ-tüvân leked-kûpî-yi hüssâd-ı tarîk ile üftâde-i çâh-ı mezellet ü hevân ve sıgar-ı sinnimden berü tahsîl ve tecribe etdiğim me‘ârif ve ahvâl-i zemân, nühüfte-i tâkçe-i nisyân2156 olmuşiken, enzâr-ı şâmilü'l-aktâr-ı Hüsrevâne'lerinden nâm-ı ‘âcizânem bilinecek kadar kesb etdiğim teveccüh-i hümâyûn, meleke ve kabiliyyetimi yevmen fe-yevmen efzûn edüp, zebân-ı sârimîyyü‘l2157-bürhân-ı hâmım fesîh u talîk ve safahât-ı târîhim evrâk-ı gül-i mutarrâ gibi dil-âviz ü enîk ve belki şöhretleri ‘âlem-gîr olan Vassâf ve Hâce-i Cihân-âsârı gibi müsellem-i erbâb-ı îkan ü tahkTk olup, Devlet-i ‘aliy-ye'de bu âna dek neşv ü nemâ bulan müverrihler ise kimi ta‘kTd ve iğlâz-ı kelâm ile merâmı ibhâm ve kimi bu fenn-i celîlde dermân-de-i fark-ı nakz u ibrâm olarak kavl-i rekîk ve ma‘kûs ve elfâz-ı hoşî ve gayr-i me‘nûs ile sarf-ı midâd ve teksîr-i sevâd ve mevzû‘-i fenn-i târîh olan fevâyid-i mülkiyye ve dekayik-i hikemiyye ve hakayik-i etvâr-ı kevniyyeyi ‘adem-i iltizâm ile muzga-i efvâh-ı erbâb-ı haysiyyet ü isti‘dâd olmuşlardır.
Bu ‘ilm-i kesîru'l-menâfi‘a kemâl-i teveccüh ve ikbâl-i Şâhâne derkâr olduğundan, bu cârûb-keş2158 âsitân-ı devlet rûz-efzûnları olan ‘Abd-i kem-bizâ‘a şeb ü rûz i‘mâl-i dekayik-i fikriyye ile mülk ü devlete müfîd tavr-ı ‘atîk u cedîdi bi'l-münâsebe sahîfe-zîb-i tahrîr ve fevâyid-i ahlâk ve hikmet-i ‘ilmiyye usûlünü derc ile cem‘-i fâyideteyn maslahatını nigâşte-i levha-i tastîr edüp, [M2 315] müdebbirân-ı pür-kâr-ı umûr-i sagTr u kebîr olan erbâb ü re‘y ü tedbîr âsâr-ı kemterânemden iltikat-ı cevâhir-i me‘ânî ederek, her biri ‘asırlarında ‘ilm-i müfred gibi münâdî ve bi'l-mukayese feth-i kilîd-i müb-hemât-ı umûr ederek, beyne'l-akrân mümtâz ü müstesnâ olacağları ke'ş-şemsi fî ‘anâni's-semâ zâhir u hüveydâdır.
Hakk-ı ‘âcizânemde her bâr zuhûr eden ‘atâyây-ı Şâhâne ki, bir devirde müver-rihân-ı düvel haklarında levha-tırâz-ı sünûh olmadığı mütehakkiku's-sübûttur. Leyl ü nehâr dâ‘iye-i şevkimi tehyîc ve kalây-ı bî-behây-i hüner ü isti‘dâdımı altmış altı târîhinden iki yüz on yedi târîhine gelince, ya‘nî elli bir seneden berü Devlet-i ‘aliyye-i ebediyyü'l-ittisâlde vuku‘-yâfte olan havâdis-i yevmiyye ve zuhûrât-ı kevniyye nesk-i vâhid üzere çekîde-i kalem-i nâdire-rakamım olup, inşâ‘allâhü Te‘âlâ bundan sonra niçe sinîn ü sâl o Pâdişâh-ı ferhunde-fâl ve ol Şehinşâh-ı sürûşî-hısâl hazretlerinin şehnâme-i sitâyiş ü medîha ve zemân-ı sa‘d-iktirânlarında nümûdâr olan âsâr-ı sahîhaların fikret-i sahîha ve safvet-i kariha ile nakş-perend-i tahrîr etmek eltâf-ı İlâhiyye'den müsteb‘ad değildir.
Hemân cenâb-ı Müsebbibü'l-esbâb Te‘âlâ zâtühû ‘ani'ş-şekki ve'l-irtiyâb Hidîv-i zemân ve İskender-i devrân Hûşeng-hûş eferr-i âsiyâb-ı cüyûş Sultânu'l-berreyn ve'l-bahreyn el-müştehir bi'-l-‘adli ve'l-ihsân fi'l-hâfikayn halîfetullâh fî-arzıhî el-kâyim2159 bi-vâcibihi ve farzihî hazretlerini ilâ âhiri'l-edvâr serîr-i saltanatlarında ber-karâr edüp, a‘dây-ı devletlerini kuvve-i kâhire-i İlâhiyyesi'yle müdemmir u makhûr ve zîr-i sâye-i himâyet-i ‘adâletlerinde olan tüvânâ vü fukarâ ve re‘âyâ vü berâyâyı tûl-i ‘ömr ve füzûnî-yi şevketiyle mesrûr ede âmîn.
Kemmele hâza't-târîhu'l-cedîd ve'l-eseru'l-müfîd el-müsemmâ bi-Mehâsini'l-Âsâr ve Hakâyiki'l-ahbâr li-Ahmed Vâsıf Efendi el Müverrih fi'd-devleti'l-‘aliyyeti'l-‘Osmâniyyeti lâ-zâlet mahfûfeten bi-te‘yîdâti's-Samedâniyye bi-ma‘rifeti'l-Fakîr ilâ âlâ‘-i Rabbihi'l-Kadîr ‘Abdurrahmân el-Müderris ve'r-Re‘îs bi-Dârı't-tıbâ‘i'l-‘Âmire ve zâlike fî ‘âm tis‘a ve ‘aşere ba‘de'l-mi‘eteyn ve elf fî şehr-i şa‘bânil-mu‘azzam2160.
