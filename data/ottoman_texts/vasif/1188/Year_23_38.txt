Vukü‘-ı Tevcîhât
îş bu Şevvâlülmükerrem’in altıncı günü Bâbıâlî’ye leylen da‘vet ile kesb-i mâye-i meserret eden ricâl-i devlet ve şâir hademe-i saltanat hâzır ve müheyyâ oldukları sadr-ı vâlâ-kadre inhâ olunup ricâl-i bâb ve defterdârân şeref-i ibkâ ile kâm-rân ve yalnız küçük tezkireci vekili Selim Efendi asi ve sâbıka mektûbî vekili Mehmed Emin Efendi kethüdâ kitâbetine nakl olundu. Mansıb-ı tevki‘i ile reis-i esbak Abdullah Efendi mesrûr ve defterdâr emânetiyle Âtıfzâde Ahmed Bey nâil-i etemm-i hubûr  olup rûznâmçe-i evvel mansıbı Said Efendi’ye ihsân ve baş muhâsebe ile Ali Râik Efendi ferhân ve tersâne emâneti ile Sırrı Selim Efendi memnûn ve şehremâneti ile Benli Mustafa Paşazâde Abdullah Bey’in kadr ü i‘tibârı efzûn olup, şâir menâsıb dahi erbâbına tevcih ve bu ni‘met-i bî-minnetten hisse-mend olmayanların ba‘zısı atâyâ-yi şâhâne ile terfih olunup Yeniçeri Ağası Mehmed Ağa ve Bostancıbaşı Halil Ağa ve Mîrâhur-i evvel Hacı Mustafa Ağa ve kapıcılar kethüdası Halil Bey ve Mîrâhur-ı sânî Said Bey ibkâ ve sipâh ağalığı ile Çerkeş Mehmed Bey ve silâhdâr ağalığıyla Sâdık Ağazâde Tâhir Ağa ve cebecibaşılık ile Kadri Ağazâde nâil-i e‘azz-ı matlab ü münâ ve şâir menâsıb ile erbâb-ı haysiyyet ve istihkâk-ı mazhar-ı mekârim ve işfâk oldu.
