Azîmet-i Sefir Abdülkerim Paşa be-cânib-i Rusya
Çünki mevadd-ı musâlaha tenkîh ve elgâz u kinâyât tasrîh olunup def-i mücâdele ile tasdîknâmeler mübâdele olundu. Rumeli pâyesiyle büyük elçi nasb olunan Abdülkerim Paşa’nm  Rusyalu tarafına sevk ü tesyîri lâzım gelüp Şevval’in yirmialtmcı günü teslîm-i nâme-i hümâyûn için mûmâileyh Bâbıâlî’ye da‘vet ile kadim ve sadrıazam ve şeyhülislâm efendi hazerâtı mukaddemce Saray-ı hümâyûna âzim olmalarıyla mûmâileyh müşârünileyhimâya tâli olarak vâsıl-ı Saray-ı âlî oldukta ihtiyar olunan vakit hulûlünde huzûr-ı hümâyûna ma‘an vaz‘-ı cebîn-i ibtihâl ve takbîl-i atebe-i ulyâ ile tahsîl-i dest-mâye-i izz ü ikbâl eyledikleri hâlde hükm-i kazâ vü kader ile hem-ser olan nâme-i hümâyûnu reîsülküttâb efendi takdim ve sadrıazam hazretleri alup elçi paşaya teslim edüp müşârünileyhimâ birer sevb-i semmûr ile nâil-i izz-i evfer olup nâme-i hümâyûnu berârende-i dest-i ihtirâm ve kasr-ı hümâyûn pîşgâhında dîvân kâtibine i‘tâ ile hânesine azm ü hirâm eyledi. Paşa-yi mûmâileyhin sefârete dâir kâffe-i umûru rü’yet olunduğuna binâen aşr-i Zilhicce’de Defter-i Teşrîfâfta sebt olunduğu vech üzre tertîb-i âlây olunup kemâl-i dârât ile hânesinden hurûc ve esbine süvâr ve tertîb-i dîl-fırîb ile Alay Köşkü altına gelüp, esbinden nüzûl ve rû-yi zemine ferş-i rû-yi zarâ'et ve iftihâr eyledikte bir sevb bol yenlü semmûr ile tekrâr nâil-i rehîne-i mesârr ve tertîb-i mezkûr üzre Dîvân-yoluna çıkup arz-ı debdebe-i sefâret ve memûr olduğu savba azimet eyledi.
Lâhika: Erbâb-ı ma'ârifden olan Nahifi Efendi beylikçi olduğu hâlde Ordu-yi Hümâyûn ile gelüp bir müddet-i yesîre istihdâm ve avâid-i kalemin nısfına kanâ‘at etmek teklifiyle tebrîd ve ilâm olunduğuna binâen hidmetinden keff-i yed ve mübtelâ-yi  envâ‘-ı meşakkat ve kedd olmuşidi. Nâçâr elçi paşanın sır kitâbetine tâlib ve niyâzma müsâ‘ade ile bi’l-ma‘iyye o tarafa zâhib oldu.
