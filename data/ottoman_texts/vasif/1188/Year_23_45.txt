Fevt-şüden-i Şeyhülislâm-ı Sâbık Dürrîzâde Mustafa Efendi
Üç defa mesned-i meşihata zîb ü zînet veren Dürrîzâde Mustafa Efendi bir müddetten berü gunûde-i bâliş-i bîmârî ve işbu Zilhicce’nin yedinci günüdür girân-kadr vücûdu sadef-i adem ü fenâda mütevârî olup namazı Câmi‘-i Sultan Mehmed’de cemm-i gafîr ile edâ ve Edime-kapı’sı hâricinde defn ile hakkında rahmet-i Mevlâ niyâz ü recâ olundu.
Tercüme: Müşârünileyh yüz ondört târihinde Dürrî Efendi merhûmun sulbünden lem‘a-pâş-i zuhur ve firak-künende-i miyân-ı gayb-i huzûr oldukta.
Nazm:
Hüner erbâb-ı câh elinde eğer
Bulunursa süvâr zerrindir.
Fukarâya medâr-ı kesb-i ma‘âş
Dinle bu hikmeti ki rengîndir.
Me‘âlini tahayyül ve taleb-i ilme tevaggul edüp otuzüç tarihinde ibtidâ-i hâriç ile dâhil-i silsile-i müderrisin ve devr-i medâris ederek ibtidâ-i altmışlı ile kâm-bîn olup bu esnâda pederleri mesned-i fetvâya dâric ve mahdûmu Galata kazâsıyla ve der-akab Edime ve Mekke pâyeleriyle mübtehic etmişidi. Pederleri vefat ve itmâm-ı enfâs-ı hayat ettikten sonra İstanbul kazâsıyla icrâ-yi ahkâm ve elliüç târihinde müddet-i örfıyyesin itmâm eyledi. Ellidokuzda Anadolu sadâretiyle sît-i şâm evc-gîr ve altmışdört ve altmışdokuzda ber-vech-i tekrir sadâret-i Rumeli ile tevkîr ve ahd-i Osman Hânîde dokuz mâh mikdârı mutasaddî-i umûr-ı fetvâ ve bi-hükm-i takdîr-i emed-i yesîrde azl ile züccâc-ı  hâtırı seng-zede-i cevr ü ezâ olup ahd-i Sultan Mustafa Hânîde ke’l-evvel sadr-ı fetvâya i‘tilâ ile mübeeeel ve beş sene kadar medâr-ı akd ü hâl olduğu hengâm, yine zehrâbe-i azl ile telh-kâm olmuşidi.
Devr-i Sultan Abdülhamîd Hânîde elmas-pâre-i i‘tibârı şekl-i - müsellesde nümâyân, ya‘ni üçüncü defa câh-ı meşihat ile der-i vücûdu dirahşân olup yedi mâhdan sonra töhmet-i şeyb ve insilâb-ı şu‘ûr ile ma‘zûl ve hânesinde du‘â-yi devlete meşgül iken târih-i merkumda ber-vech-i muharrer terk-i âlem-i nâsût ve azm-i sûy-i lâhût eyledi. Müşârünileyh hüsn-i sûret ve cemâl ve behcet ile mevsûm ve derece-i ilm ü kemâli beyne’l-ulemâ maTûm olup, zamânı zevk u safâ ile mürûr ve servet ü yesâr cihetiyle dahi mahsûl-i ömrü numûne-nümâ-yi eyyâm-ı sûr olduğundan başka vakt-i iflâsında bile müdârese-i ulûmdan fârig olmayup hem-asrı olan fuhûlü meclisine idhâl ve mebâhis-i ilmiyyeden bir bahs açup tasarrûfât-ı ilmiyyelerinden sûrî ve ma‘nevî lezzet-i rûhânî ve vicdânî istihsâl eyler idi.
Teksîr-i kitâb ve ta‘ayyüş-i ketebeye ihzâr-ı esbâb kasdıyla zamânında müdevven ve dahmü’l-hacm katı çok kütüb-i nâfi‘a istiktâb ettirdiği meşhûd ve bu sebeble mazhar-ı du‘â-yi nâ-ma‘dûd olmuştur. Salâh-ı hâl ve nekâvet-i bâl ile dahi meşhûr olup şöyle ki 'etrâf u eknâfda dâir-i vüzerâ ve mütemevvilân-ı a‘yândan bir şey kabûl etmemekle mevsûf ve beyne’l-aşşa‘în dergâh-ı Hakk’a tevessül ile hast-gâr-ı mağfiret olduğu ma‘rûfdur. Hasılı dünyâsı min-külli’l-cihât ma‘mûr ve kesret-i encâb-ı evlâd ile  ferîde-i dühûr ve âlim-i âmil ve cehbez-i kâmil bir zât-ı hamîdü’l-hasâil idi.
