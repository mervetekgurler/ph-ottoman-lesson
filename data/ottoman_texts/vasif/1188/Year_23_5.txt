Duhûl-i Serdâr-ı ekrem be-Meştây-ı Şumnu
Makâk Sahrâsı'nda hayme-nişîn olanlar, nazm:
Ez-‘amel ‘âlem-i pür ınkılâb
Nukre-i hâlis şüde sîmâb-ı âb
Katre ki, ez-ebr çekân ber-hevâ
Mühre-i billûr şüde der-hevâ2104
me‘âliyle2105 giriftâr-ı ra‘det-i berd ve lerzîde-i bürûdet-i mevsim serd olup, te‘sîr-i kâfûr-i berf kuvvet-i nâmiyeden ıskât-ı fi‘l tevlîd ve ‘urûk u şerâyînde mânend-i âb cereyân eden rûh-i hayvânı mu‘attal berd-i şedîd olup, nev‘-i insân cins-i hayvân, nazm:
Ditreyüb berk-i hazân gibi serâ-ser ‘âlem
Teb-i hummâ sanasın ‘âleme olmuş sârî
vefkınce sahrâlarda karârdan ‘âciz ve kesret-i emtâr ise bir çadırdan bir çadıra varmak tarîkını mâni‘ u hâciz ve fîmâ-ba‘d bu hâl ile ikâmet itlâf-ı nüfûsa sebeb olacağı ma‘lûm-i Sadr-ı vâlâ-neseb olmağla, meştâ husûsiyçün ‘akd-ı cem‘iyyet-i meşveret kı-lınmışidi. Herkes bir tarafı tercîh ve ba‘zı ‘ukalâ serhadlerden dûr olmağı ‘adem-i tecvîz ile Yanbolu Kasabası'nı tasrîh eylediler. Bu tedbîr karâr-gîr ve Rikâb-ı hümâyûn'dan istîzân ü istirhâs olunup, haber gelinceye dek, Şumnu'da ikâmeti erbâb-ı fark ü temyîz bi'-ittifâk tecvîz etmeleriyle, selh-i şabân-ı şerîfde2106 meştâya duhûl ve herkes sâl-i güzeş-tede mu‘ayyen olan hânesine nüzûl eyledi. Şumnu Kasabası'nın etrâfında vâki‘ kurâ vü kasabât ehâlîsinin ekserî beliyye-i mâ-selef ile berü taraflara hicret edüp, zehâyir ve ‘alef ve sâyir me‘ûnet ü hûrdenî bu sebeble zâyi‘ ü telef olduğundan, her vechile zarûret çekilmek tasavvuru tahdîş-i ezhân etmişiken, fazl-ı Bârî ile Şumnu'ya duhûlden sonra bi‘l-fi‘l-cümle ehâlî yerlü yerine gelip, mevhum olan muzâyaka indifâ‘ıyla umûm-i nâs nâyil-i inbisât-ı bî-kıyâs olup, Şumnu Kasabası hısb u rehâ ve vüs‘at-i erzâk u gıdâ ile Mısr-ı sagır ıtlâkına sezâ ve bu esbâb ile mahall-i mezkûr meştâya tahsîs ve rikâb tarafına [M2 289] ‘arz u telhîs olundu. Silistire Ser‘askeri Vezîr ‘Osmân Paşa Silistire'ye iki sâ‘at bu‘du olan bir karyede ve Dağıstânî ‘Ali Paşa Kozluca'da kışlamak üzere ta‘yîn-i mekân ve Selânik Mutasarrıfı Vezîr İbrâhîm Paşa'nın hâli perîşân olmak cihetiyle, mansıbı olan Selâniğ'e ‘azîmet üzere me‘zûn olmuşiken, hilâl-i râhda Kandiye Eyâleti ile memnûn kılınup, ‘İzzet Ahmed Paşa dahi Niğbolu'da ârâm ve Yenişehirli Vezîr İsmâ‘îl Paşa İnebahtı'ya teveccüh ile tahsîl-i merâm eyledi.
